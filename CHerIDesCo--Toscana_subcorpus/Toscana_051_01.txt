Museo nazionale di Casa Giusti, Monsummano Terme

Il Museo nasce per tutelare e valorizzare la casa natale di Giuseppe Giusti, edificata tra il 1791 e il 1793 per volontà del nonno paterno del poeta, personaggio politicamente influente presso il governo lorenese. La Casa, ricordata ancora nelle guide locali dei primi del Novecento come luogo di memoria del Giusti, è stata acquistata dallo Stato negli anni Settanta e inaugurata come museo nell’ottobre 1992, dopo impegnativi lavori di restauro. La visita al Museo consente di rivivere, attraverso gli ornati, i paesaggi ideali, le scene allegoriche delle decorazioni degli interni  il senso del percorso della dimora di una famiglia benestante del pistoiese, nel clima romantico dei primi decenni dell'Ottocento. Vi concorre l'arredo delle stanze, in parte appartenente alla Casa, in parte, data la dispersione di numerosi arredi e cimeli del poeta, costituito da mobili dei depositi di Palazzo Pitti, coerenti con il tono di raffinata semplicità proprio della residenza di una famiglia di piccola nobiltà di campagna, come era quella dei Giusti.L'ambiente della biblioteca, in particolare, rispecchia il carattere originario, documentato in una foto commemorativa dei primi del Novecento. Vi è conservato tra l'altro il più noto ritratto del Giusti, eseguito da Giuseppe Bezzuoli (1784-1855), pittore di spicco nel contesto artistico fiorentino della prima metà dell'Ottocento.All’inizio del percorso di visita, postazioni personal computer, ospitate in eleganti mobili, sono dedicate al programma multimediale sulla vita del poeta. La narrazione video, con immagini  sfogliabili grazie al semplice tocco  dello schermo (modalità touch screen), è composta da un menù diviso per sezioni tematiche, pensato sia come supporto alla visita del museo sia quale strumento di apprendimento, utile ad illustrare, approfondire e reperire notizie sul poeta e sulla sua vita, sul suo tempo e sulle vicende costruttive che hanno interessato la casa natale. Le immagini originali e d’archivio scelte a corredo dell’offerta didattica, i testi e le poesie recitate, arricchiscono i contenuti divulgativi di valore scientifico e consentono la massima soddisfazione di visita e comprensione da parte del pubblico.La narrazione, è commentata da testi in lingua italiana, inglese e tedesca e arricchita da clip audio in italiano.
