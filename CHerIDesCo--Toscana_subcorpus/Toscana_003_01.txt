Basilica di San Francesco, Arezzo

A partire da sabato 18 luglio 2020, la Basilica di San Francesco di Arezzo riapre tutti i giorni, con turni di visita con un numero massimo di 10 persone ogni mezz'ora.
La basilica gotica, ricca di testimonianze ad affresco della pittura aretina del Trecento, accoglie uno dei massimi capolavori del Rinascimento, la “Leggenda della vera Croce" di Piero della Francesca, lo straordinario ciclo dipinto dall'artista tra il 1453 ed il 1459 ca. nella Cappella Bacci.
Le luminose storie di Piero della Francesca, restituite al loro splendore nel 2000, al termine di un lungo intervento di restauro, rappresentano una meta imprescindibile per quanti considerano la civiltà rinascimentale una delle maggiori conquiste dello spirito umano.
Nella basilica hanno particolare risalto, oltre alle vetrate istoriate di Guglielmo de Marcillat, la Cappella Tarlati con l’Annunciazione attribuita a Luca Signorelli, il grande Crocefisso ligneo sull'altare maggiore, attribuito al Maestro di San Francesco, gli affreschi opera di Spinello Aretino, ed altre opere di pregio.
La riapertura al pubblico della basilica sarà l'occasione per ammirare i risultati del restauro del Monumento funebre di Francesco Roselli, avviato appena è stato possibile ripartire secondo le disposizioni imposte dalla normativa per il contrasto alla pandemia e terminato in poco meno di due mesi di lavoro di restauro. Il progetto di restauro, curato dalle restauratrici della Direzione regionale musei della Toscana, è risultato tra i vincitori del Bando Conservazione e Valorizzazione Patrimonio storico-artistico della Fondazione CR Firenze che ha interamente finanziato i lavori, avvalendosi dell'Art bonus, lo strumento che dal 2014 facilita il mecenatismo dei privati a favore del patrimonio culturale. Il cantiere di restauro è stato condotto da Silvia Gualdani.
Il Monumento funebre del giurista aretino Francesco Roselli, morto nel 1430, è un unicum nel suo genere, in quanto realizzato in terracotta da Michele di Niccolò Dini, detto Michele da Firenze (1385 ca. - 1455 ca.), scultore che per primo dedicò la sua opera completamente a questa tecnica. Il monumento, che campeggia sulla parete di fondo della Cappella di Pagno di Maffeo, l’ultima sul fianco sinistro della navata, era stato restaurato negli anni Novanta del secolo scorso e necessitava di una revisione che, oltre alla rimozione dei consistenti depositi di polveri, è intervenuta sulle lacune, ricucendo in maniera da rendere meno evidenti, seppur sempre visibili, le commettiture fra le varie parti che costituiscono il manufatto, in parte manomesse. Con l’occasione è stata avviata anche una campagna di studi sui materiali, in collaborazione con l’Opificio delle Pietre Dure, per approfondire la conoscenza di questa particolare opera di primo Rinascimento, che oggi si presenta completamente priva di policromia, presente quasi certamente all'origine.
All'interno dell’impianto architettonico, la figura del defunto, riccamente vestita, giace al di sopra di un sarcofago, il cui fronte reca medaglioni con ritratti di giuristi, membri della famiglia. Sullo sfondo, tinto in azzurro, è raffigurata la Crocifissione, con le figure dei dolenti ritratte con grande realismo.
