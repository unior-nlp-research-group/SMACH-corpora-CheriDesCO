Galleria dell'Accademia di Firenze, Firenze

La Galleria fu istituita dal granduca Pietro Leopoldo di Lorena come raccolta didattica per gli allievi della Accademia di Belle Arti.
Dopo i riordinamenti e le acquisizioni ottocentesche è divenuta il popolare museo michelangiolesco, visitato da milioni di turisti per la presenza del celebre David. Non si può però dimenticare che insieme alle statue di Michelangelo, la Galleria conserva un rilevante nucleo di opere che documentano la storia della scuola artistica fiorentina dal Duecento fino all'Ottocento.
Il Museo degli Strumenti Musicali fa parte di un unico percorso museale con la Galleria dell'Accademia alla quale, dopo un accordo stipulato nel 1996 tra il Ministero della Pubblica Istruzione e quello per i Beni e le Attività Culturali, è stato affidato in comodato.
L'esposizione si compone di circa quattrocento strumenti europei ed extra europei dal XVII al XX secolo provenienti da diverse collezioni, tra cui quella di Cosimo e Ferdinando de' Medici, dei Lorena, di Ferdinando Casamorata e di Alessandro Kraus, a cui si sono aggiunti i numerosi doni, soprattutto da parte di Victor-Charles Mahillon (1841-1924), costruttore di strumenti a fiato e direttore del Museo di Strumenti Musicali di Bruxelles, e della contessa Editta Rucellai, oltre che di numerosi musicisti.
