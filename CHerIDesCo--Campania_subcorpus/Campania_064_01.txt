Complesso dei Girolamini, Napoli

Il Complesso monumentale dei Girolamini resterà chiuso al pubblicofino al 30 gennaio 2019 per consentire il riallestimento della Quadreria nei nuovi spazi ad essa destinati negli ambulacri della Biblioteca statale oratoriana. Il complesso monumentale dei Girolamini fu edificato tra la fine del Cinquecento e la metà del Seicento; deve il suo nome ai religiosi seguaci di san Filippo Neri che ebbero come loro primo luogo di riunione la chiesa di San Girolamo della Carità a Roma.
Il complesso, ingrandito e arricchito di opere d'arte nel corso del Settecento, diviene nel 1866 Monumento Nazionale con le leggi eversive del patrimonio ecclesiastico. I "Girolamini", che comprendono la chiesa monumentale, la quadreria e la celebre biblioteca, costituiscono una delle più importanti concentrazioni culturali della città di Napoli.
La Quadreria, formatasi tra la fine del ‘500 e l’inizio del ‘600 grazie alle donazioni, presenta dipinti cinquecenteschi con importanti testimonianze di maestri come Andrea Sabatini da Salerno, Agostino Tesauro e Giovan Filippo Criscuolo; la rigorosa cultura controriformistica è rappresentata dai pittori napoletani Fabrizio Santafede e Girolamo Imparato che dialogano con le opere di Federico Zuccari e del Pomarancio, con il romano Cavalier d’Arpino e con gli altri esponenti del tardo-manierismo umbro e fiorentino. Nell’ambito del Seicento naturalistico troviamo le opere di Battistello Caracciolo, Jusepe De Ribera, Andrea Vaccaro fino a Guido Reni col famoso “Incontro di Gesù con San Giovanni Battista”.
