Chiesa di San Pietro, Tuscania

La chiesa di San Pietro di Tuscania è un gioiello dell’arte romanico-lombarda. Posta sulla sommità dell’omonimo colle, affiancata da due alte torri di avvistamento, mostra tutto il suo fascino quando la sua facciata e il suo bianco rosone appaiono al visitatore che si volge sul cortile, arricchito da sarcofagi etruschi.
Il colle di San Pietro è stato la sede dell'antica città etrusca e non è escluso che l’attuale basilica fu fondata nell'VIII secolo sui resti di un tempio pagano (tutt'intorno sono evidenti le rovine dell’acropoli etrusco-romana) e subì varie trasformazioni architettoniche nel corso dei secoli. Nell'XI secolo furono rifatte le navate laterali, le absidi e la cripta e successivamente la navata centrale fu allungata di due arcate verso l’ingresso. Anche la facciata ha avuto diversi momenti realizzativi: le parti laterali vennero costruite nel XII secolo e agli inizi del secolo successivo fu realizzato il corpo verticale centrale, sporgente di circa un metro rispetto alle parti laterali.
In quel periodo il colle divenne una rocca fortificata. Sorsero così intorno alla chiesa e all'adiacente palazzo episcopale alcuni torri di difesa, due delle quali fanno ancora parte dell'imponente spettacolo scenografico e una terza, mozzata, si trova di fronte alla facciata, fuori dal recinto.

Concessioni in uso di spazi
Il Polo Museale del Lazio, per usi compatibili con la tutela dell'integrità, dell'immagine e del decoro del Monumento, può concedere in uso spazi del compendio monumentale. Il richiedente può avanzare apposita istanza al Polo, secondo la modulistica predisposta, in tempo utile per consentire tutti provvedimenti del caso.
Per maggiori informazioni sulla possibilità di utilizzare spazi degli immobili demaniali in consegna al Polo Museale del Lazio (vedi Concessione in uso di spazi).
