Castello di Pedres, Olbia

Situato lungo le pendici di un colle, in posizione dominante il settore meridionale del golfo di Olbia, il fortilizio appare ancora oggi, nonostante i crolli, poderoso e inespugnabile. Documentato nel 1339, nella seconda metà del Trecento divenne alternativamente dominio degli Aragonesi e del giudicato di Arborea; fu abbandonato definitivamente agli inizi del XV secolo, quando l’ isola fu interamente conquistata dagli iberici. Pochi oggi gli elementi superstiti: una cinta muraria poligonale racchiude i resti di una torre a pianta quadrata, che si eleva ancora per un’altezza di circa 10 metri, e di due ambienti, oltre ad una piccola cisterna.
