Rocca Albornoz - Museo nazionale del Ducato di Spoleto, Spoleto

La Rocca Albornoz fu edificata per volere del cardinale spagnolo Egidio Albornoz, a partire del 1360: fu sede di legati pontifici e papi. Nel 1499, per un breve periodo, vi dimorò anche Lucrezia Borgia, in qualità di governatrice.
Oggi, grazie all progressivo recupero degli ambienti e dei dipinti murali che ancora ne ornano le pareti, il complesso ha finalmente ritrovato il suo fascino primitivo dopo essere stato per lungo tempo utilizzato come carcere.
Al suo interno è ospitato il Museo nazionale, nel quale sono raccolte le testimonianze del territorio spoletino dal IV al XV secolo. Inaugurato nel 2007, è nato grazie a un progetto di raccolta di opere d'arte e materiali, già in gran parte conservate presso il Museo civico e Pinacoteca. Articolato in due spazi attorno al cortile d'Onore, uno al pianterreno e l'altro al primo piano, si suddivide in quindici sale. Pensato come strumento per la conoscenza della città e del territorio, il museo intende far percepire al visitatore sia la complessità delle vicende storiche che lo hanno interessato sia la sua vivacità culturale anche dopo la caduta del Ducato.
Il percorso inizia dal IV secolo illustrando le prime comunità cristiane con materiali provenienti dalle aree funerarie e dagli edifici di culto limitrofi.
Si prosegue con opere che vanno dal VI al IX secolo, testimoni dell'evoluzione artistica territoriale, e si conclude con sculture e pitture dal XII al XV secolo che ben documentano la straordinaria fioritura artistica della città e del territorio, come il Trittico di Santa Maria delle Grazie di Niccolò di Liberatore.
Il complesso fa parte del sito UNESCO "I Longombardi in Italia. I luoghi del potere (568-774 d.C.).
