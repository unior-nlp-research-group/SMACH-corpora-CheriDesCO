Tempietto Malchittu, Arzachena

Il tempietto è parte di un complesso di età nuragica (secc. XV-X a.C.) che comprende anche una grande capanna circolare, un nuraghe ed una serie di sepolture in tafone, anfratti naturali di grandi rocce granitiche caratteristiche della Gallura. E’ ubicato su un’altura ai margini di una valletta parallela al corso del rio Bucchilargu, che sfocia nella piana di Arzachena. Si tratta di una struttura a pianta rettangolare con pareti ad andamento curvilineo, composta da un vestibolo e da una grande camera. Rispecchia la tipologia del cosiddetto tempio (tempio classico nel quale le pareti della cella si prolungano in modo da formare sulla facciata una sorta di portico chiuso). L’edificio è composto da massi in granito di differenti dimensioni appena sbozzati, solo gli stipiti di ingresso presentano blocchi più grandi e maggiormente lavorati. L’atrio e il corridoio di ingresso sono lastricati con blocchi di granito ben accostati gli uni agli altri. All’interno della grande camera, due gradini in posizione centrale lungo il lato destro indicano il luogo dove probabilmente era collocata una seduta per colui che officiava i riti religiosi.
