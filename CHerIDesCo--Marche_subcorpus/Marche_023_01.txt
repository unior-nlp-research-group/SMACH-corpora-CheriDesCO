Area archeologica Le Muracce, Ostra Vetere

A circa tre chilometri dall’attuale Ostra Vetere, in una zona pianeggiante denominata “Le Muracce”, sorge l’area archeologica. In seguito al fortuito ritrovamento della statua virile, durante i primi anni del secolo scorso furono condotti degli scavi archeologici che portarono alla luce importanti vestigia dell’antica città. Fu scoperta una vasta area del Foro delimitata da tre strade lastricate, un teatro del diametro di circa 45 mt, un tratto di muro del tempio ed un vasto edificio termale; dopo i rilevamenti, le strutture furono quasi completamente reinterrate. Gli scavi effettuati nei primi anni del secolo scorso nell’area adiacente a quella della zona termale avevano già posto in evidenza la presenza di un teatro di vaste dimensioni. Scarsa però è la documentazione grafica realizzata all’epoca e giunta fino a noi. A partire dall’anno 2005 la Sovrintendenza Archeologica d’intesa con l’Amministrazione comunale ha condotto campagne di scavi nell’area per accertare la corrispondenza tra i rilievi disponibili e la reale consistenza e tipologia delle strutture conservate.I risultati ottenuti si sono rilevati di grande interesse. Oltre a confermare la corrispondenza con quanto già a conoscenza, i rilievi hanno permesso di individuare la presenza di un porticato a nord dell’edificio scenico di cui si ignorava l’esistenza. Su questo lato sono stati messi in luce i resti di pilastri che corrono sul lato settentrionale dell’edificio scenico e i resti della scena. Si è appurato che l’edificio presentava tre ordini di gradinate, il primo realizzato in negativo, così come l’area riservata all’orchestra, gli altri due in elevazione.
