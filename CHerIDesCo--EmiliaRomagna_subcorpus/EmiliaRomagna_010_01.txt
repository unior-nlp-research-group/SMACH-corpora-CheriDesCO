Museo nazionale dell'età neoclassica in Romagna - Palazzo Milzetti, Faenza

Il Museo Nazionale dell'età neoclassica in Romagna si identifica in Palazzo Milzetti. L’edificio neoclassico è frutto della ristrutturazione di un palazzo più antico avvenuta fra il 1792 ed il 1808. Vi lavorarono i maggiori artisti del neoclassicismo italiano: gli architetti Giuseppe Pistocchi e Antonio Antolini, il pittore Felice Giani e la sua nutrita schiera di collaboratori e allievi, i plasticatori Antonio Trentanove e Giovan Battista Ballanti Graziani. All’interno, l’arredo originale rimasto è stato integrato con più recenti acquisizioni. Palazzo Milzetti, con buona parte del giardino circostante, fu acquistato dallo Stato nel 1974. Dal 1984 al 2015 è stato gestito dalla Soprintendenza per i Beni Storici, Artistici ed Etnoantropologici di Bologna e dal 2001 è Museo Nazionale e dal 2015 è gestito dal Polo Museale dell'Emilia Romagna. E’ un palazzo-museo, testimonianza straordinaria e unitaria del neoclassicismo, stagione culturale che toccò molto profondamente gli stati della Chiesa, e in particolare la Romagna, dove Faenza ebbe un ruolo di grande importanza e palazzo Milzetti rappresentò un centro di relazioni territoriali.
