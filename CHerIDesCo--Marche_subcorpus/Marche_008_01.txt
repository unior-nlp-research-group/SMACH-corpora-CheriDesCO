Area archeologica del Teatro romano, Ascoli Piceno

Costruito alle pendici del Colle dell’Annunziata (o Colle Pelasgico), il Teatro Romano è uno splendido esempio di architettura teatrale romana. Riportato alla luce nel 1932, secondo alcuni la struttura risale alla fine del I secolo a.C., dopo la distruzione della città ad opera di Strabone. Per altri, invece, i resti dello spazio per il "coro" o "orchestra" sarebbero di origine greca, perché assenti nell'architettura teatrale romana e quindi farebbero pensare al rifacimento di un teatro già esistente prima della devastazione romana. Il Teatro è storicamente famoso perché in esso avrebbe avuto luogo l'avvenimento che dette inizio, nel 91 a.C., alla guerra sociale, ossia alla ribellione di Ascoli, e di altre città del centro-sud, contro Roma, per ottenere la cittadinanza romana.La presenza di questa imponente struttura teatrale - il diametro massimo della cavea era di 95 metri - testimonia l’importanza e l'alto livello culturale raggiunti da Ascoli. Gli ultimi scavi, effettuati dal 1932 al 1959, hanno portato alla luce i radiali della cavea in opus reticulatum, l'orchestra (che corrisponde alla nostra platea), il corridoio semianulare tra le gradinate (praecinctio) e la parte alta delle gradinate (summa cavea).Restaurato in tempi recenti e inaugurato nel luglio del 2010, il Teatro è tornato luogo di rappresentazione e intrattenimento colto.
