Abbazia di San Clemente a Casauria

LA STORIA
L’Abbazia di San Clemente a Casauria vanta una storia millenaria narrata nell’importantissimo Chronicon Casauriense, un codice manoscritto e illustrato, custodito presso la Biblioteca Nazionale di Parigi, e negli eccezionali rilievi scolpiti nell’architrave del portale maggiore. Nell’anno 871, a Roma il papa Adriano II affida all’imperatore Ludovico II le reliquie di San Clemente, racchiuse in una teca trasportata dal monaco Celso e dal miles Suppone sul dorso di un mulo fino all’isola del fiume Pescara, dove verrà eretta l’abbazia, il cui primo abate di nomina imperiale, Romano, riceverà dal sovrano lo scettro, simbolo di un potere temporale ulteriormente rafforzato dalle prerogative concesse dal franco Sisenando e dal vescovo di Penne Grimaldo, con l’assenso del conte Erinaldo. Favorita dalla naturale posizione strategica, lungo il fiume Pescara, ai confini dei ducati di Spoleto e Benevento e presso la via Claudia-Valeria, l’abbazia al tempo dell’abate Lupo nel 911 vantava i possedimenti in quasi tutta la regione. In seguito però s’aprì un periodo buio, provocato dalle invasioni dei Saraceni avvenute intorno al 916 e da quelle dei Normanni guidati da Ugo Malmozzetto nel 1076. Il convento sorto secondo la regola di San Benedetto, conobbe però un nuovo periodo di splendore. Consacrato abate nel 1155 Leonate, dopo aver chiamato le più abili maestranze, comincia a trasformare l’Abbazia, con intenti monumentali, ricostruendone altresì la storia, dettata al monaco Berardo nel citato Chronicon. Dopo la morte di Leonate nel 1182, la sua opera fu continuata dal successore Gioele, che fece realizzare tra l’altro le porte bronzee. I secoli successivi vedono la progressiva decadenza dell’abbazia: diviene commenda perpetua ed è più volte danneggiata dai terremoti (1349, 1456, 1706). Spoliata dalle truppe francesi nel 1799, trasferita alla diocesi di Diano nel 1850, l’abbazia viene ceduta successivamente nel 1866 al comune di Castiglione a Casauria. Ridotta ormai a magazzino e a stalla viene salvata solo grazie all’impegno di Pier Luigi Calore: gli appelli dello studioso non cadono nel vuoto e il complesso benedettino, dichiarato monumentale con regio decreto nel 1894, è oggetto di vari interventi di restauro. Fra questi si segnalano quelli effettuati a più riprese dal 1919 sotto la direzione di Ignazio Gavini e i più recenti che, dopo i guasti provocati dal sisma del 6 aprile 2009, hanno restituito al complesso la sua bellezza.

L’INTERNO
“Voglio condurti a un’abbazia abbandonata, più solitaria del nostro eremo, bella come una cattedrale, piena di memorie antichissime, dov’è un gran candelabro di marmo bianco, un fiore d’arte meraviglioso, creato da un artefice nome… Dritta su quel candelabro, in silenzio, tu illuminerai col tuo volto le meditazioni della mia anima” (G. d’Annunzio, Trionfo della Morte).
é ancora lì al suo posto, sulla sinistra della navata centrale, l’elegante candelabro, eretto su una base a forma di ara, con le teste di leone ai quattro spigoli (fine IV – inizio V sec.), probabilmente proveniente da un tempio pagano e qui reimpiegata. La colonna in pietra di Pescosansonesco ha sostituito quella originaria distrutta dal terremoto del 1349. Di fronte a questo complesso reperto è collocato l’ambone, giudicato tra i più superbi esemplari tra i trentadue catalogati in Abruzzo. Probabilmente costruito dalle maestranze chiamate dall’abate Leonate verso il 1176, l’ambone poggia su colonne aventi capitelli ornati di palme, simbolo del martirio e della vita eterna. L’iscrizione sull’architrave esorta il predicatore ad una regola di vita coerente con quello che va esponendo. Lateralmente spiccano tre grandi fiori ad altissimo rilievo, in cui il rosone mostra di essere giunto al più alto grado decorativo. Nella parte frontale, sotto il leggio, un’aquila poggia gli artigli su un libro che a sua volta sormonta un leone.
L’altare è costituito da un sarcofago paleocristiano (fine IV – inizio V secolo) con il fronte diviso in cinque scomparti. Quelli pari evidenziano scanalature ad andamento ondulato, quelli dispari mostrano S. Pietro fra le guardie, al centro forse Gesù fra i santi Pietro e Paolo, a destra la scena della Negazione. L’altare è sormontato da un ciborio quattrocentesco recante un’iscrizione che ricorda la presenza nella chiesa dei resti di questi santi oltre quelli di San Clemente. Nei fregi che sovrastano gli archi sono rappresentati la Vergine fra gli angeli nelle formelle centrali e i simboli degli evangelisti nelle altre. Nella parte posteriore è ripetuta la storia della fondazione dell’abbazia. La cupola è decorata dal Cristo Pantocrator. Nella navata sinistra sono collocate due opere d’arte provenienti da chiese dell’area casauriense: il sarcofago marmoreo del vescovo di Boiano, Berardo Napoleoni, recuperato nell’area di Castiglione a Casauria, e l’intenso Crocifisso ligneo databile alla metà del Quattrocento proviene invece, con ogni probabilità, dalla chiesa di San Giovanni Battista di Pescosansonesco, andata distrutta nel 1934.

L’ANTIQUARIUM
Oltre a configurarsi come un vero e proprio museo, con il suo eccezionale corredo scultoreo, la chiesa monumentale a tre navate, la cripta silenziosa e misteriosa e il giardino disseminato di reperti lapidei, l’Abbazia di San Clemente vanta anche un piccolo Antiquarium, inaugurato nel 2013, nello stesso ambiente dove un tempo erano stati sistemati alla meglio i materiali archeologici e storico-artistici che Pier Luigi Calore (Pescosansonesco 1865 - Torre de’ Passeri 1935), ‘l’uomo dell’Abbazia’ amico di Francesco Paolo Michetti e Gabriele d’Annunzio, amorevolmente raccoglieva nella zona e classificava con l’obiettivo di salvaguardare il più possibile la memoria.
Nel nuovo allestimento hanno trovato posto anche reperti scavati al tempo del restauro dell’architetto Ignazio Carlo Gavini negli anni Venti e in tempi più recenti. Il percorso tende tuttavia ad esaltare il valore tematico, stilistico e iconografico, con una scansione cronologica.
Le attestazioni più antiche, legate all’abitato di Interpromium, sono databili tra la tarda età repubblicana (II secolo a.C.) e l’età imperiale, ma non mancano tracce del periodo italico, emerse da una vicina necropoli. Non pochi materiali, soprattutto iscrizioni e fregi lapidei, risalgono all’epoca tardoantica e paleocristiana. Tra le opere della fase medioevale spiccano alcuni straordinari capitelli figurati: oltre ai più geometrici motivi del capitello a stampella, notevole è
soprattutto quello ornato di aquile che afferrano un serpente con gli artigli. Interessante e ancora di interpretazione dibattuta è la scultura in pietra raffigurante la Madonna con Bambino, forse ricavata da una scultura più antica di soggetto profano. La rigorosa selezione riguarda soltanto una minima parte dei materiali legati al territorio circostante all’Abbazia di San Clemente, uno dei monumenti dell’Italia peninsulare più affascinanti, eretto in una posizione strategica, a metà strada tra l’Inghilterra e la Terrasanta, ancora oggi in grado di rappresentare una storia millenaria con picchi di grande ricchezza e splendore, e fasi attraversate da incuria e degrado, che gli uffici del MIBACT preposti alla tutela dei beni culturali e quanti hanno a cuore le sue sorti devono continuare in ogni modo a osteggiare attuando strategie congiunte.
