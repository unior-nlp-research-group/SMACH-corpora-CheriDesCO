Museo nazionale di Castello Pandone, Venafro

IL TERRITORIO
La posizione geografica e la secolare storia di Venafro offrono al visitatore interessanti itinerari di visita.
La città è il principale centro dell’alta valle del Volturno, difesa questa dal massiccio delle Mainarde e da quello del Matese e caratterizzata da una pianura alluvionale, e testimoniata sin dalla preistoria si sviluppò in epoca sannitica e romana.
Venafro controllava la biforcazione dell’antica via Latina (verso la Campania e il Sannio) divenendo importante per i commerci. Roma fondò una prefettura sull’antica città sannitica. Venafro divenne prefettura di Roma dopo la conquista del Sannio nel 290 a.C. furono realizzate opere pubbliche come l’acquedotto, l’anfiteatro (il Verlascio), il teatro.
La crisi dell’Impero causò l’abbandono della città che si contrasse intorno alla cattedrale. Alla fine del VI secolo, i Longobardi, con la scomparsa della sede vescovile, occuparono per esigenze difensive la possente struttura dell’anfiteatro. Alla fine del X secolo l’abitato si spostò a nord verso i rilievi montuosi, sui resti di precedenti strutture romane e qui si formò il nucleo originario del castello Pandone.
Sullo scenario naturale del Monte Santa Croce e fra gli uliveti, caratterizzanti da secoli il paesaggio agrario venafrano, la città medievale si ampliò gradualmente di nuovo verso la piana. L’evoluzione urbanistica determinò anche l’insolita posizione della cattedrale fuori dalle mura.
Tra il XIV ed il XV Venafro vide un ulteriore sviluppo con gli angioini e con gli aragonesi: sotto questi ultimi divenne feudo della famiglia Pandone, che gli conferirono anche carattere rinascimentale.
La città conserva le tracce della sua storia millenaria e, nonostante il convulso sviluppo moderno, è ancora apprezzabile il rapporto armonioso con il paesaggio.

IL CASTELLO
Il primo nucleo del castello è una struttura megalitica, i cui resti sono visibili alla base del mastio longobardo. Lo sviluppo del complesso fortificato si ebbe nella seconda metà del X secolo; il conte longobardo Paldefredo e i suoi successori potenziarono la fortezza con l’elevazione di un recinto quadrangolare con almeno due torrioni. Con l’avvento dei Normanni, il castello e il borgo subirono ingenti danni per opera delle truppe di re Ruggero II d’Altavilla.
Nel periodo angioino furono realizzati un fossato e le tre grandi torri circolari a base tronco-conica. Nel 1443, con gli aragonesi, il castello passò alla famiglia Pandone. Il conte Francesco commissionò l’ampliamento del fossato e la costruzione di una braga merlata, mentre Enrico, all’inizio del Cinquecento, trasformò la struttura in residenza, facendo realizzare il loggiato, il giardino, e l’importante decorazione pittorica (1522 – 1527) raffigurante i migliori cavalli del suo famoso allevamento.
Dopo la decapitazione di Enrico per il tradimento verso Carlo V, il feudo passò ad altre famiglie tra cui i Lannoy, che apportarono ulteriori modifiche all’architettura e alle decorazioni, accentuando il carattere residenziale del castello.

IL MUSEO
A Venafro, “porta del Molise”, nel punto di incontro con Lazio, Campania e Abruzzo, si presenta al pubblico il Museo Nazionale del Molise in Castello Pandone, frutto del lavoro delle strutture territoriali del Ministero per i beni e le attività culturali.
L’obiettivo è quello di mettere in risalto le qualità delle testimonianze artistiche molisane muovendo dalla generale riconsiderazione del rapporto centro-periferia in una prospettiva storica di complementarietà.
Opere del territorio regionale, tutelate all’interno di Castello Pandone, sono state confrontate con altre di proprietà statale, provenienti dai depositi dei Musei di Capodimonte e San Martino di Napoli, della Galleria Nazionale d’Arte Antica di Roma e del Palazzo Reale di Caserta.
Il percorso è diviso in due sezioni: il castello, “museo di se stesso”, con le sue valenze urbanistiche, architettoniche e decorative, e l’esposizione al secondo piano di affreschi, sculture, tele, disegni e stampe, in un itinerario che documenta la cronologia – dal Medioevo al Barocco – e i diversi orientamenti culturali di committenti e artisti in Molise.

MUSEI
Le posizioni strategiche di castelli, musei, chiese e abbazie, compongono una rete di relazioni storiche che interessa l’intera regione e offre oggi numerose opportunità di conoscenza ai cittadini e ai visitatori del Molise.
Si propongono méte e itinerari a partire dai luoghi della cultura di proprietà statale.
