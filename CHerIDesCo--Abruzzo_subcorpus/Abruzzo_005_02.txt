Celano - Castello Piccolomini Collezione Torlonia museo d’arte sacra della Marsica

IL CASTELLO
E’ maestoso e non passa certo inosservato a quanti percorrono l’autostrada da Roma verso Chieti-Pescara. A differenza di altri castelli completati nel Rinascimento, dove la natura militare, difensiva, è resa più morbida e tonda dai bastioni a pianta circolare, il nostro colpisce per la struttura quasi monolitica che svetta sulla sommità di Celano, un perfetto aggregato di volumi a sezione quadrangolare, di linee rette e di spigoli. Sulla sommità, ai lati del blocco centrale a pianta quadrata, s’incuneano le quattro torri perfettamente orientate verso i punti cardinali e svettanti dal marcapiano. Restano invece
decentrate, a valle, le torri cilindriche appartenute a una cinta muraria oggi poco riconoscibile perché in parte nascosta dalle costruzioni edificate lungo le pendici dell’altura da cui si domina il bacino del Fucino, il grandissimo lago prosciugato e convertito in terreni agricoli.
Il castello ha un impianto di chiara origine medioevale, con i tipici merli, ma è stato completato dopo la metà del Quattrocento, in pieno Rinascimento. Oltrepassato l’antico ponte levatoio e risalita la rampa che scavalca la lizza, l’accesso dal portone principale rappresenta difatti il piacevole incontro con una diversa atmosfera, con una dimensione ben più leggera ed elegante. Improvvisamente la severa e maestosa cortina difensiva in blocchi di pietra cede il passo alla stupefacente scenografia che avvolge il cortile centrale dove alle arcate gotiche dell’ordine inferiore è sovrapposta un’armoniosa loggia con a tutto sesto, sostenuti da agili colonne rinascimentali. Sui capitelli ricorrono le falci di luna crescente, emblema della famiglia Piccolomini, originaria di Siena e resa ancor più potente dall’ascesa al trono pontificio nel 1458 di Enea Silvio, il ben noto Pio II, un papa mecenate e appassionato della cultura umanistica. Nella Marsica, terra aspra ma in posizione strategica, suo nipote Antonio Todeschini Piccolomini s’insediò proprio a Celano, nel castello affacciato sul Fucino ancora lago non prosciugato, all’indomani dell’investitura a Conte nel 1463 da parte di Ferrante d’Aragona, sovrano di Napoli, che gli aveva anche concesso questo altissimo privilegio e la mano della propria figlia naturale Maria. L’illustre coppia proseguì la costruzione avviata nel 1392 dai precedenti signori, i Berardi conti di Celano, e continuata verso la metà del Quattrocento al tempo di Covella e Lionello Acclozamora.

LA STORIA
Per apprezzare meglio questo grandioso monumento occorre però ricordare anche una pagina triste, ossia il terribile terremoto che nel 1915 devastò l’Abruzzo, avendo come epicentro proprio l’area celanese. Il Castello, nonostante la sua mole, non sfuggì all’inclemenza del sisma, subendo ingenti danni, in molte parti divenuto un cumulo di macerie. Questa sua condizione infelice attivò però dopo qualche decennio un processo destinato ad evolversi in una sfida vincente e a cambiare totalmente le sorti del monumento. Ridotto a rudere ma ancora in mano private, nel 1938 fu espropriato dallo Stato Italiano, sicché a cavallo dell’ultima
guerra si registrarono i primi certosini interventi volti alla sua ricostruzione, rispettosissima dell’originario impianto, riutilizzando e ricomponendo i materiali franati. I lavori sono stati lunghi e complessi. Intanto venivano avviate le procedure per riportare nella Marsica le molte opere d’arte restaurate a Roma dopo il sisma e custodite nel Museo Nazionale di Palazzo Venezia, solo in parte già trasferite a L’Aquila nel Museo Nazionale d’Abruzzo.
Nel 1992 grazie all’intesa con la Diocesi de Marsi e il contributo attivo della soprintendenza competente venne aperto al pubblico il Museo d’Arte Sacra della Marsica, allestito al primo piano. Dieci anni più tardi il castello di Celano si arricchiva di una nuova sezione dedicata a una prestigiosa collezione archeologica. Il Ministero per i Beni Culturali aveva difatti acquistato dai discendenti di Alessandro Torlonia, che aveva fatto prosciugare il Fucino nel 1875, reperti di grande valore ritrovati in occasione di questa eccezionale impresa.
Dopo il terremoto dell’Aquila del 2009 il museo ha cambiato volto. La nuova sistemazione delle opere d’arte, non sovraccarica i magnifici ambienti, anzi tende ad enfatizzare la collocazione temporanea dei capolavori, disposti nelle sale con leggerezza, per suscitare il piacere del visitatore che, aiutato da un agile apparato didattico, è sempre messo a proprio totale agio. E’ possibile inoltre, rimossi i pesanti tendaggi e applicate pellicole protettive ai vetri delle finestre, godere della vista dello straordinario paesaggio circostante.

LE COLLEZIONI
La sala dedicata agli affreschi introduce nel clima culturale tipico del tempo della fondazione del castello, in piena stagione tardo gotica, con esempi provenienti dalle chiese della Marsica e dell’Aquilano. Sono qui temporaneamente proposte alcune delle tavolette superstiti del Polittico di Campo di Giove con le Storie di Sant’Eustachio e il raffinato Trittico Dragonetti, in stretto dialogo con alcuni affreschi del medesimo autore.
Con i reperti lapidei si fa un salto indietro nel tempo, nel singolare medioevo fantastico evocato dai rilievi provenienti da Alba Fucens.
Stupefacenti soprattutto alcuni capitelli figurati e il bassorilievo che illustra Giona nella bocca della balena. La scultura lignea fiorita in terra d’Abruzzo trova nelle due porte intagliate appartenute alle chiese di San Pietro d’Albe (1115 ca.) e Santa Maria in Cellis di Carsoli (1132), capisaldi di eccezionale rarità e prestigio, trattandosi di manufatti in cui l’accuratezza dell’intaglio si sposa a una lettura ‘creativa’ delle scene evangeliche. A ben guardare le esperienze artistiche dell’Abruzzo, la vocazione narrativa e la capacità di approdare a soluzioni iconografiche eccentriche affiorano piuttosto spesso, come indiscutibili valori nell’ambito di una progettualità mai scontata o ancorata a schemi rigidi. E i capolavori del Medioevo e del Rinascimento proposti nel Castello di Celano lo dimostrano a pieno, sia quando realizzati in legno , sia quando sono espressione delle tecniche assai complesse proprie della miniatura o della lavorazione dei metalli nobili, qui rappresentata da alcuni capolavori assoluti d’impareggiabile valore, orgoglio delle botteghe di Sulmona e L’Aquila. Nel museo sono proposti anche eccezionali reperti realizzati in altri centri di produzione, come lo straordinario Trittico di Alba Fucens, con le minuziose storie cristologiche protette da cristalli di rocca, o la celebre Croce Orsini, in argento dorato e smalti. Quest’ultima è esposta nella prestigiosa sezione dedicata all’oreficeria assieme agli eccezionali capolavori prodotti dai maestri abruzzesi.
