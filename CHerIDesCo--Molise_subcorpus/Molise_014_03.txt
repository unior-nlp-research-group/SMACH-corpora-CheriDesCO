Museo nazionale di Castello Pandone, Venafro

BREVE STORIA DEL CASTELLO DI VENAFRO
Il castello di Venafro è ubicato sul colle Sant’Angelo, alle falde del monte Santa Croce. La sua posizione strategica consente di dominare e controllare Venafro e le vie di comunicazione tra l’alta Valle del Volturno, la Campania, il Lazio e il Sannio.
Come molti castelli, ha attraversato varie epoche, pertanto la sua struttura è caratterizzata da diverse fasi di accrescimento e modifiche che corrispondono alle esigenze difensive e residenziali delle varie famiglie di feudatari che l’hanno abitato (Figg. 1 - 2).
Fonti storiche di epoca longobarda (Erchemperto, Giovanni di San Vincenzo) ci informano che a Venafro esisteva un castello già nella metà del IX sec., conquistato e distrutto nell’860 dall’emiro arabo di Bari Sawdan. Esigenze difensive e di presidio territoriale comportarono la ricostruzione della struttura che risulta menzionata anche da fonti di epoca successiva (Falcone Beneventano). Queste alterne vicende di distruzione e riedificazione cui accennano alcune fonti non riguardano solo l’epoca longobarda, ma anche le successive fasi normanna e sveva; esse possono ancora essere lette sulle pareti del mastio del castello e in labili tracce identificate in alcune parti dell’edificio di epoca angioino-aragonese.
Durante la dominazione angioina, la città conobbe un nuovo periodo di sviluppo culturale ed edilizio, anche grazie all’insediamento di ordini religiosi - soprattutto francescani e agostiniani - e alla fondazione di confraternite, spesso committenti di opere d’arte oltre che di edifici religiosi. In quest’epoca il Castello fu assegnato al demanio regio ed ebbe una funzione difensiva finalizzata al controllo fiscale del territorio.
La rocca, affidata dal re a vari castellani, fu sottoposta a ristrutturazioni edilizie che la resero più abitabile. Le tre torri angolari cilindriche con base tronco-conica, il redondone (cordolo) e il coronamento a mensole sagomate a sostegno dei camminamenti di ronda sono elementi tipici dell’architettura difensiva angioina; un altro camminamento di ronda era addossato al lato meridionale, presso l’atrio inferiore (Fig. 1, n. 3). Nel 1443 Alfonso V d’Aragona, da poco insediatosi sul trono di Napoli, assegnò la contea di Venafro a Francesco Pandone, per i suoi servigi.
Durante la fase aragonese furono apportate alcune modifiche al castello.
Per le nuove esigenze difensive fu ampliato il camminamento di ronda (Fig. 7), ora fornito di una merlatura di difesa più larga (Fig. 1, n. 3), costruito sulla controscarpata delle torri e della cortina interposta sul lato sudorientale e con un camminamento coperto; infine, alle feritoie con fenditure arciere (rettangolari) o balestriere (a croce) si aggiunsero aperture circolari per le armi da fuoco.
Per esigenze residenziali e di rappresentanza, si ampliarono alcuni ambienti e si aggiunsero elementi architettonici ornamentali volti a ingentilire l’aspetto dell’edificio: all’epoca di Enrico Pandone risale la costruzione della loggia all’ingresso del secondo piano (Fig. 3), sul modello delle architetture del Sangallo e di Bramante; nel 1524 il conte Enrico fece realizzare anche il giardino terrazzato (Fig. 4), opera di Giovanni Modana da Sulmona, e il significativo ciclo di affreschi (1521-1527) costituito dai ritratti dei suoi cavalli favoriti, che rende unico questo luogo.
Nel frattempo, con la fine del regno aragonese e l’ascesa dell’imperatore del Sacro Romano Impero Carlo V d’Asburgo, Enrico Pandone divenne anche duca di Bojano (1525), per aver contribuito al respingimento delle truppe di Giacomo Stuart, duca di Albania e alleato dei francesi che ambivano alla riconquista del regno di Napoli.
Nel 1522 Carlo V nominò Carlo Lannoy viceré di Napoli; questi ebbe anche il Principato di Sulmona e altri feudi per essersi distinto nella battaglia di Pavia (1525) combattuta contro i francesi. L’anno 1528 risulta decisivo per la fine della signoria di Enrico Pandone: accusato di tradimento, catturato e condotto a Napoli venne giustiziato con altri traditori.
Alla sua morte i suoi feudi confiscati furono acquisiti dai Colonna e quindi da Francesca Mombel, vedova del viceré Carlo Lannoy.
In tal modo i Lannoy ebbero il feudo di Venafro dal 1533 al 1582; a essi sono attribuibili i rifacimenti delle decorazioni di alcuni ambienti del piano nobile sulle cui pareti sono ancora visibili le caratteristiche decorazioni “a grottesche”.
Dal 1582 al 1606 il castello fu acquisito e gestito dagli Spinola, potente famiglia genovese di armatori e banchieri della monarchia spagnola.
Nel XVII secolo castello e feudo appartennero alla famiglia gentilizia dei Peretti, che destinò alcuni vani terranei a luogo di detenzione, e poi ai Savelli.
In questo periodo un’alluvione colmò parte del fossato e alcuni locali, che rimasero pieni fino agli sterri degli anni Ottanta del XX sec. Nel 1698 il castello fu venduto ai di Capua. Ai Savelli e soprattutto a Giovanni di Capua sono attribuiti alcuni lavori di ristrutturazione della dimora. Ai primi sono forse assegnabili quelli pertinenti ai ponti di accesso al castello, con l'eliminazione degli elementi mobili tipici dei ponti levatoi ora sostituiti da strutture fisse. Ai di Capua risalgono le fasce decorative nelle prime sale del piano nobile e lo stemma dipinto sul fascione nel salone delle feste, testimonianza concreta di un progetto di ammodernamento dello stile della dimora attuato in occasione del matrimonio tra Giovanni di Capua e Vittoria Piccolomini, mai celebrato per la prematura morte del di Capua avvenuta il 5 gennaio del 1711.
Settecenteschi sono anche le decorazioni della stanza nella torre quadrata, il teatrino, le stanze residenziali e la struttura con camminamento coperto all'ingresso del castello. A destra dell'ingresso vi è una porta da cui si accede a un piccolo ambiente (Fig. 1, n. 2), non visitabile. Si tratta probabilmente di una stanza di servizio, collegata alla sala con il grande camino (Fig. 1, n. 6) mediante un corridoio curvo in cui sono visibili i resti di una torre a base quadrangolare pertinente a una delle fasi più antiche del castello. La stanza è illuminata da un lucernario ed è ricavata nella struttura di ampliamento del castello che si appoggia a una delle torri troncoconiche di epoca angioina.
Nel 1744 il castello fu venduto ai Caracciolo del Rosso duchi di Miranda; poi passò ai Caracciolo del Leone principi di Avellino e duchi di Atripalda. Dal 1810 fu acquisito tramite Marianna Gaetani dai de’ Medici principi di Ottaviano e dal 1830 fu affittato ai de Cola che vi abitarono per un centinaio d’anni.
Nel 1861 il teatrino fu utilizzato per una rappresentazione teatrale organizzata dai soldati della Guardia Nazionale per i poveri venafrani. Da una testimonianza di un ufficiale, sappiamo che all’epoca si conservava un malandato palcoscenico e una sala del piano nobile aveva ancora il parato in seta e alcuni arazzi alle pareti. Nel 1922 la duchessa di Bruzzano, proprietaria del castello dal 1869, lo vendette a Ercole Ferri. Dagli anni Trenta il castello fu suddiviso in appartamenti, affittati a famiglie modeste, e durante la seconda guerra mondiale funse da ricovero per sfollati.
Nel 1979 è stato acquistato dall’allora Ministero per i Beni Culturali e Ambientali, quindi progressivamente restaurato e ristrutturato e infine aperto al pubblico. Dal 2012 è sede del Museo nazionale del Molise.

INTRODUZIONE ALLA VISITA
Attualmente il castello si configura come un vero e proprio palinsesto e nella sua generale complessità risulta un edificio articolato e composito, in cui talvolta è possibile distinguere singoli elementi o consistenti porzioni architettoniche riconducibili alle varie fasi storiche se non addirittura a specifici interventi edilizi. Nonostante le sue vicende storiche e abitative, sono ancora visibili affreschi, apparati decorativi e iscrizioni estemporanee che testimoniano l’evoluzione del gusto e delle esigenze di rappresentanza dei numerosi feudatari che l’hanno abitato, ma anche alcuni aspetti della vita di corte. Varcato il portone d’ingresso (Fig.1, n. 1) si giunge all’inizio dei camminamenti di ronda (Fig. 1, n. 3) (Fig. 7) e all’atrio inferiore (Fig.1, n. 5), caratterizzato da sedili appoggiati alle pareti sulle quali sono ancora visibili disegni, schizzi e iscrizioni; la volta è decorata con lo stemma dei Lannoy (Fig.5). A destra vi è la porta di accesso alla sala del camino (Fig. 1, n. 6) al cui interno si conserva il portone dell’ingresso al castello sostituito in fase di restauro. Sulla sinistra, attraverso un portone con chiavistello, si accede a un ambiente con cisterna e silo (Fig. 1, n. 7). l silo è stato utilizzato dalla fine del XIII alla prima metà del XVI secolo. Quando venne meno la sua funzione originaria, fu utilizzato come immondezzaio domestico e con il suo progressivo abbandono si è verificato il conseguente interro. Dallo sterro sono stati recuperati vari frammenti di vasellame ceramico da mensa (Fig. 9), testimonianze di aspetti concreti di vita quotidiana nel castello. La cisterna è ubicata sotto il piano pavimentale della sala, attualmente utilizzata come aula didattica. Vi si poteva attingere acqua da tre punti distinti, dislocati in tre luoghi diversi del castello: da una botola che si apriva nel pavimento della sala didattica, dalla finestra sotto la scala del cortile e dalla vera del pozzo collocata sul camminamento a ridosso della torre (Fig. 1, n. 4).
La corte interna (Fig. 1, n. 8) è costituita da un cortile quadrangolare con accessi ai vani del piano terra, ora destinati ad ambienti di servizio o di deposito, e al mastio (Fig. 1, n. 9). Al di sotto della scala che conduce all’atrio superiore è visibile la finestra per attingere acqua dalla suddetta cisterna.
La porta a destra si apre in una stanza da cui si accede alla cisterna ipogeica e ad alcuni ambienti di servizio attualmente non visitabili. Uno di questi ambienti, che hanno quote pavimentali differenti e sono collegati da piccole scale, conduce attraverso una postierla all'altro ingresso al castello, ubicato presso il ponte levatoio accessibile dal borgo (attualmente ingresso secondario). Dal cortile è possibile accedere direttamente al mastio (Fig. 1, n. 9), detto anche torre quadrata.
Con l'accrescimento del castello, il mastio antico fu inglobato nella struttura di epoca angioina e le stanze dei vari livelli della torre si aggiunsero alle sale degli appartamenti. Fino alle ristrutturazioni recenti si accedeva al primo piano del mastio da una scala a due rampe che partivano dal cortile, nel vano dove attualmente c'è l'ascensore. Queste scale conducevano a un piccolo pianerottolo da cui si poteva entrare nella sala dei cavalli da guerra (da dove ora c'è un piccolo balcone) e al primo livello della torre, attraverso un vano di passaggio sormontato da un architrave ligneo con lucernario e dallo stemma in pietra dei Pandone.
La struttura del mastio, evidentemente sottoposta a più ricostruzioni e ristrutturazioni nel tempo, è costituita da mura possenti e poderose, costruite con conci poligonali in pietra calcarea legati con malta.
I conci del secondo livello della torre recano ancora ben visibili i segni lasciati dagli scalpellini, riconducibili a tagliatori di pietre specializzati.
Il pavimento del livello corrispondente al piano terra poggia direttamente sulla roccia.
Sulle pareti dell’atrio superiore (Fig. 1, n. 10) sono ancora visibili, sull’intonaco cinquecentesco, tracce dei disegni preparatori di due cavalli facenti parte del ciclo voluto dal conte Enrico Pandone. Si tratta degli unici cavalli rappresentati al galoppo; sulla parete di sinistra si conserva ancora l’iscrizione che ci informa che il cavallo baio Logo è stato ritratto nel mese di giugno del 1523 e inviato a Napoli al mercante fiorentino Francesco Pitti. Sulla porta a sinistra campeggiano due stemmi: quello scolpito in pietra è della famiglia Pandone, lo stemma dipinto, che lo sovrasta, è dei Savelli (Fig. 9).
Sul vano che conduce al secondo piano è dipinto uno stemma composito, con vari emblemi di feudatari di fine XVII - inizi XVIII sec. (Fig. 6), fiancheggiato dalle figure allegoriche della Giustizia e della Fama. A destra, troviamo la porta da cui inizia il percorso di visita al piano nobile.

CURIOSITÀ:
Il mastio è la torre più antica del castello e la più alta; ha una pianta quadrangolare ed è affiancata da una scala elicoidale con scalini appositamente stretti e scomodi, per impedire un facile assalto da parte di soldati nemici. Infatti il mastio rappresentava l'estremo baluardo difensivo del castello. Nelle fasi più antiche, costituiva la dimora del signore del castello, il luogo dove si conservavano le sue armi, le scorte alimentari e il tesoro. Per questo motivo era inaccessibile e ben difeso.

TESTIMONIANZE DI VITA QUOTIDIANA
Di arredi e suppellettili originari non ci è giunto nulla. O quasi. Possiamo immaginare che con gli avvicendamenti dei vari feudatari, si siano verificati insieme con le compravendite dei beni immobili anche traslochi di arredi e di apparati decorativi mobili, quando non si sia provveduto a dar via o a buttare il vecchio per far posto al nuovo in risposta ai gusti dei vari proprietari e alle mode del tempo.
Alcune testimonianze concrete della vita quotidiana al castello sono state recuperate in fase di ristrutturazione e restauro; altre informazioni sono deducibili invece da documenti scritti di epoche diverse. Un esempio è costituito dal silo del castello che, utilizzato come immondezzaio, si è progressivamente riempito con gli oggetti rotti e i rifiuti che man mano vi venivano buttati. Dal suo sterro sono stati recuperati frammenti di piccoli recipienti in vetro e numerosi frammenti di recipienti in ceramica (piatti, scodelle, brocche).
In uno dei locali del piano nobile (Sala 3), in un vano ricavato nella parete della torre troncoconica, vi è ancora una latrina con la seduta lignea; un’altra latrina è discretamente celata da una tenda nella sala del teatro.
In alcune sale sono ancora ben conservati dispense e scaffali a muro. Molte stanze dei due piani residenziali del castello sono ancora dotate di camini. Al pian terreno del mastio e al primo piano della torre meridionale sono visibili alcuni forni in muratura del XX sec.
Nella cisterna si conservano proiettili in pietra (Fig. 11) e mattonelle in terracotta utilizzate con molta probabilità per il rivestimento di pavimenti di alcune stanze (Fig. 10). Nel cortile è visibile ciò che resta di un mortaio poggiato su un capitello a mensola, probabilmente residuo di una decorazione con colonna o pilastro collocata presso qualche vano di passaggio.
Da alcuni documenti pertinenti acquisti e commesse di Enrico Pandone si viene inoltre a conoscenza dell’acquisto di un grande tappeto per il castello. All’epoca, in linea di massima, l’arredo era piuttosto semplice e si basava su scaffali e credenze, cassettoni e cassapanche, arazzi, tende, tappeti, tavoli, sedie e sgabelli.

CURIOSITÀ:
Tra i frammenti di ceramiche settecentesche recuperate dal silo ve ne sono alcuni
riconducibili a un servizio da mensa in maiolica con un leone rampante realizzato su commissione per i Caracciolo del Leone (Duchi di Mirandola) proprietari del castello dal 1744, caratterizzato dal simbolo contraffatto delle botteghe savonesi (una “lanterna”) che suggerisce una produzione campana di imitazione.

IL PIANO NOBILE. I CAVALLI DI ENRICO PANDONE
Il Castello prende il nome dalla famiglia Pandone, dal 1443 feudataria della Contea di Venafro, e in particolare da Enrico che, tra il 1521 e il 1527, fece realizzare il ciclo pittorico che ancora oggi caratterizza il maniero. Un ciclo unico nel suo genere «che vede le stanze del piano nobile trasformarsi in una sorta di album fotografico ante litteram, con una sfilata di immagini di cavalli, scelti tra i “favoriti” (CAPINI, CATALANO, MORRA 1996, p.230)» che il conte stesso allevava nella città venafrana.
Enrico trascorse la sua giovinezza a Napoli nel contesto vivace e internazionale della corte aragonese, dove ricevette la sua formazione culturale, oltreché l’addestramento all’uso delle armi e del cavallo. Nel Regno di Napoli si andava, infatti, consolidando una tradizione equestre che avrebbe costituito un punto di riferimento per tutte le corti europee.
Abbandonando l’idea dei suoi predecessori di rendere il castello una fortezza bastionata, Enrico iniziò una serie di lavori per trasformarlo in una residenza rinascimentale. Tale desiderio derivava dalla nuova realtà storica di quel secolo, in cui le Signorie feudali attestavano il proprio potere attraverso lo sfoggio di forme decorative, artistiche e culturali. Il ciclo di cavalli costituisce un complesso programma iconografico in cui egli affida ai suoi cavalli la rappresentazione del proprio rango nobiliare e cavalleresco e delle sue relazioni politiche e sociali.

SALA 1 - Sala disegni preparatori
Nel corso dei secoli gran parte dei dipinti ha subito pesanti manomissioni. Sono stati individuati più di venti immagini di cavalli ma solo nove di esse sono conservate quasi integralmente. La bottega di artisti incaricata del lavoro è ancora anonima ma è stata proposta una provenienza napoletana «per i riflessi di quella mescolanza di stili - iberico, fiammingo, romano, lombardo - caratterizzante il contesto artistico internazionale della capitale del Viceregno. Ne è una componente la capacità di accentuare illusivamente la tridimensionalità della rappresentazione (DELLA VENTURA - FERRARA 2014, p.63)». Un confronto è stato fatto con la Sala dei Cavalli in Palazzo Te a Mantova, affrescata per i Gonzaga da Giulio Romano pressappoco negli stessi anni (1526-1528). I cavalli sono dipinti a grandezza naturale con una tecnica che rappresenta quasi un unicum nella storia dell’arte: sul disegno preparatorio eseguito su di un primo livello di intonaco venne poi steso un secondo strato di intonaco modellato a bassorilievo e dipinto ad affresco.
In questa sala, nell’atrio del primo piano, nella sala 4 e nel salone il riutilizzo degli ambienti ha causato la perdita dei rilievi dei cavalli e la messa in vista dei rispettivi disegni preparatori. Nell’atrio e nel salone evidenti sono i segni della “spicconatura” dello strato di intonaco, a testimonianza dell’intenzionale eliminazione dello strato per la realizzazione di una nuova decorazione.
Il fregio con motivi vegetali nella parte alta delle pareti, presente anche negli ambienti confinanti, è successivo e reca lo stemma dei di Capua.
Ogni cavallo è caratterizzato da sella ed eleganti finimenti ed è contrassegnato dal monogramma a fuoco di Enrico Pandone - un rombo inscritto in un quadrato con, al centro, la lettera H - e sormontato da una croce. Ogni figura di cavallo è inoltre accompagnata a lato da un morso, illusionisticamente dipinto appeso a un chiodo, e da didascalie che ne indicano il nome, la razza, l’età e talvolta il destinatario.

SALA 2 - Sala dei cavalli da passeggio o della campana
Questa sala era probabilmente una stanza ad uso personale, pertanto la decorazione è di intrattenimento e diletto. Il tema dell’ambiente è il piacere del cavalcare e, quindi, l’artista raffigurò cavalli da passeggio, tra i meglio conservati del piano (Fig. 14). Dalla tipologia di selle, morsi e finimenti si comprendono le caratteristiche del cavallo. La staffa, ad esempio, è a pianta larga con risvolti pieni, arcuati in alto, tipica dei cavalli da passeggio in quanto adatta a calzature leggere.
Un altro particolare che conferma il diletto quale tema della sala è l’originale figurazione sopra la porta.
Sembra si tratti della schematizzazione di una danza o di un gioco, forse il gioco della campana o del “ualleciuoppe” (gallo zoppo), gioco diffuso fino a qualche decennio fa nella tradizione infantile venafrana (Fig. 13).

CURIOSITÀ:
Sulla parete presso la finestra che guarda la torre vi è una delle tante iscrizioni scoperte durante i restauri (Fig. 15). Con il tempo queste iscrizioni possono sbiadire e ciò determina qualche incertezza nella lettura e nell’interpretazione. Questa frase è stata infatti letta in diversi modi. Oltre alla lettura proposta (cfr. fig. 15) dal già Soprintendente per i Beni Storico Artistici ed Etnoantropologici del Molise Daniele Ferrara, ve n’è una precedente: Timida vidua, mossa dall’amor, ogni poco dolce mal, amore appaga (cfr. G. Morra, F. Valente). A queste se ne propone un’altra: “Timida vidua mossa dall’amore che poco dolce molto amaro appaga”. In base a questa lettura, il secondo rigo risulta una citazione del Trionfo d’Amore del Petrarca (III, v. 186; cfr. anche A. Di Niro). In questa sede si propone l’ipotesi che il primo rigo costituisca un adattamento della citazione a qualche vedova illustre che ha frequentato il castello di Venafro come Caterina Acquaviva moglie di Enrico Pandone, Francesca Mombel vedova del viceré Carlo Lannoy o Isabella Colonna vedova di Filippo Lannoy. È possibile anche che quel verso si riferisca a Vittoria Colonna, dato che negli anni 1530-1533 il castello è appartenuto prima a Pompeo Colonna e poi a Giovanni Colonna. Nel 1525 l’illustre poetessa, potente e influente donna di governo, rimase vedova del marito Francesco Ferrante d’Avalos marchese di Pescara.

SALA 3 - Sala della torre
Questa è una delle tre torri circolari aggiunte nel XIV secolo per migliorare la difesa attiva del castello; si conservano ancora una feritoia rettangolare con fenditura arciere e una circolare per le armi da fuoco. Nella torre sono visibili anche una latrina con la sedia di comodo, ricavata in una nicchia del muro, e parti di una precedente fase costruttiva.

SALA 5 - Sala dei cavalli da guerra
È stato ipotizzato che questo fosse lo studiolo di Enrico, dove era importante che l’eventuale ospite in visita percepisse il potere del padrone del castello (Fig. 16). Il rango nobiliare dei Pandone e le loro relazioni politiche e sociali sono descritti attraverso i ritratti dei cavalli, i destinatari che li avevano ricevuti in dono e le caratteristiche degli esemplari da guerra o da giostra.
I visitatori, entrando, si trovano di fronte il punto focale dell’intero ciclo: “LO LIARDO SAN GIORGE” donato nel 1522 da Enrico Pandone all’imperatore Carlo V, per ringraziarlo della concessione della contea di Boiano. Rispetto a questo affresco, si determina la disposizione gerarchica delle altre figure. La raffigurazione di questo cavallo era «l’evocazione di “due ritratti”: quello di Enrico Pandone, che allevò il magnifico esemplare, e quello dell’imperatore, che ne fu il destinatario e di cui sono significativamente presenti sull’arcione della sella le fasce gialle e nere, colori delle insegne imperiali (DELLA VENTURA-FERRARA 2014, p.67)».

Sulle altre pareti ci sono i cavalli donati a due esponenti della nobiltà napoletana: “ANIBALLO CARACIOLO” e soprattutto “ANNIBALLO PIGNIATELLO”, fedele consigliere e uomo d’arme dell’Imperatore. Assolutamente non casuale il posizionamento in prossimità del cavallo imperiale dell’esemplare per il Duca di Calabria, Ferdinando d’Aragona, a testimonianza dell’indissolubile legame tra le due famiglie.
Superata questa sala, si accede all’ambiente che costituiva il vano della scala del castello, dove ora si trova l’ascensore. Della sistemazione rinascimentale rimane solo l’architrave della porta con lo stemma dei Pandone che immette nella torre quadrangolare.
SALA 6 - Sala della Torre quadrata
La torre, di impianto longobardo, era parte della fortificazione fatta costruire dai longobardi alla fine della seconda metà del X secolo. Modificata nelle successive fasi storiche del castello, presenta oggi un unico ambiente con decorazioni settecentesche.
SALA 7 - Sala del Teatrino
Questa sala è stata modificata nel Settecento per adibirla a teatro di corte. Una parete è stata tagliata per creare il boccascena decorato con un sipario in stucco e due putti dorati in atto di sorreggere parte del tendaggio. Sulle altre pareti sono ancora visibili i resti del precedente fascione decorativo con allegorie classiche.
