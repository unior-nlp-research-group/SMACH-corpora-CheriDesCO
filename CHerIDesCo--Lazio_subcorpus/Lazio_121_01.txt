Villa Adriana e Villa d'Este - Area archeologica di Villa Adriana, Tivoli

Costruita tra il 118 e 138 d.C. da Adriano (Publius Aelius Hadrianus) nato probabilmente ad Italica, presso Siviglia (Spagna), il 24 gennaio del 76 d.C.; adottato da Traiano, cugino del padre, gli successe nell’Impero nel 117 d. C. La Villa si distribuì su un’area di almeno 120 ettari, su un pianoro tufaceo compreso tra due fossi, quello dell’acqua Ferrata ad est e quello di Risicoli o Rocca Bruna ad ovest. Per realizzare un complesso così grandioso Adriano decise di spostare la propria residenza fuori della capitale, scegliendo un territorio verde e ricco di acque, nei pressi di Tivoli, a 28 km da Roma, sui banchi tufacei che si allargano ai piedi dei Monti Tiburtini.Attualmente l’area visitabile è di ca. 40 ettari. Le fonti letterarie ci tramandano che Adriano, personalità estremamente versatile, amò in particolar modo l’architettura, cui si dedicò personalmente; le caratteristiche dell’impianto della Villa, che si differenziano dalle consuetudini architettoniche dell’epoca, dimostrano fuori ogni dubbio questa sua partecipazione e competenza. A Roma, un esempio in tal senso può essere costituito dal Tempio di Venere e Roma, eretto nel Foro, ma anche il Pantheon, rifacimento del precedente tempio costruito da Agrippa, da alcuni studiosi attribuito ad Apollodoro di Damasco, architetto ufficiale dell’imperatore Traiano, fu costruito in forma nuova e con tecniche innovative. A Roma si conserva un altro importante monumento fatto erigere da Adriano, Castel Sant’Angelo, originariamente destinato a tomba dell’imperatore e successivamente trasformato in fortezza dello Stato Pontificio. La Villa comprende edifici residenziali, terme, ninfei, padiglioni, giardini che si alternano secondo una distribuzione del tutto inusuale, che non rispecchia la consueta sequenza di ville e domus , anche imperiali.I vari edifici erano collegati fra loro, oltre che da percorsi di superficie, anche da una rete viaria sotterranea carrabile e pedonale per i servizi. Straordinaria era la ricchezza della decorazione architettonica e scultorea della villa che è stata oggetto di frenetiche e sistematiche ricerche a partire dal Rinascimento. Le spoliazioni di marmi, avvenute già in età medioevale per reimpieghi di vario tipo, hanno determinato una dispersione tale dell’apparato decorativo della villa, che quasi tutti i principali musei e collezioni di Roma e del resto dell’Italia, nonché d’Europa, annoverano tra le loro opere esemplari provenienti da Villa Adriana. Nel 1999 Villa Adriana è stata dichiarata Patrimonio dell’Umanità dall'UNESCO. (http://whc.unesco.org/en/list/907)

NUOVE MODALITA' DI INGRESSO E TARIFFE DAL 28 MAGGIO 2020 per emergenza Covid-19

Dettaglio orario (1):
• dal 2 gennaio al 31 gennaio dalle 8.30 alle 17.00, ultimo ingresso alle 15.30;
• Febbraio dalle 8.30 alle 18.00, ultimo ingresso alle 16.30;
• dal 1 marzo all'ultimo sabato di marzo dalle 8.30 alle 18.30, ultimo ingresso alle 17.00;
• dall'ultima domenica di marzo al 31 agosto 8.30 alle 19.30, ultimo ingresso alle 18.00;
•  dal 1 settembre al 30 settembre dalle 8.30 alle 19.00, ultimo ingresso alle 17.30;
• dal 11 ottobre 2020 al 20 febbraio 2021 domenica chiusura alle ore 14.00
Il D. M. 9 gennaio 2019, in vigore dal 28 febbraio 2019, prevede :
- ingresso gratuito tutte le prime domeniche del mese da ottobre a marzo;
- ingresso gratuito nella Settimana dei Musei (nel 2019 dal 5 al 10 marzo);
- ulteriori 8 giornate ad ingresso libero stabilite dagli Istituti: le VILLAE promuovono la gratuità tutti i primi lunedì del mese da maggio a dicembre;
- biglietto pari a due euro per giovani dai 18 ai 25 anni.
per ulteriori agevolazioni: link
Il biglietto (valido 6 giorni dalla sua emissione) offre la possibilità di visitare la Mensa Ponderaria aperta il Giovedì e Venerdì (visite ore 12.00 e 12.30) prenotazione obbligatoria, entro due giorni prima della visita al numero +39 0774330329.
Si segnala inoltre l'iniziativa relativa all'ingresso gratuito, ogni lunedì, riservato ai cittadini di Tivoli e dei comuni limitrofi (Castel Madama, Guidonia Montecelio, Marcellina, San Polo dei Cavalieri, San Gregorio da Sassola, Vicovaro, ad eccezione di Roma).
Informazioni: biglietteria +39 0774382733; villa.adriana@coopculture.it
