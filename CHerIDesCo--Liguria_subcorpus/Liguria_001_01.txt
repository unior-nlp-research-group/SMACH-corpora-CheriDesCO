Villa Rosa - Museo dell'Arte Vetraria Altarese, Altare

Villa Rosa, edificio di gusto Liberty, progettata e realizzata dall'architetto Nicolò Campora intorno al 1905, ospita il Museo dell'Arte Vetraria Altarese. L'edificio è testimonianza della ricchezza e del benessere raggiunto dal territorio di Altare attraverso la produzione e la commercializzazione del vetro. La struttura venne acquistata dal Ministero dei Beni Culturali nel 1992 perché fosse destinato a museo; i lavori di restauro e adeguamento, condotti dalla Soprintendenza per i Beni Architettonici e Paesaggistici dell Liguria, vennero ultimati nel 2005. Il Comune di Altare ha provveduto all'allestimento del museo ed al trasferimento della collezione nella Villa, aperta poi al pubblico nel 2006. Il percorso museale offre ai visitatori una rassegna di opere che vanno dal Settecento fino ai nostri giorni, oltre a strumenti per la lavorazione artigianale del vetro. Sono presenti supporti multimediali ad illustrare tutte le fasi di lavorazione.
