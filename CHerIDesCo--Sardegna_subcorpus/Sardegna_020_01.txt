Pinacoteca nazionale, Cagliari

La Pinacoteca Nazionale di Cagliari è situata nella Cittadella dei musei, prestigiosa struttura culturale progettata nella seconda metà del Novecento nell’area del Regio Arsenale settecentesco, nell’antico quartiere di Castello. Ospitata dalla fine dell’Ottocento nel palazzo delle Seziate, nella vicina piazza Indipendenza, e chiusa al pubblico dalla metà degli anni Settanta, ha trovato la sua sistemazione definitiva nell’attuale sede dal 1992.
L’edificio che la ospita, di gusto razionalista e progettato da Piero Gazzola, ingloba parti delle mura cinquecentesche spagnole in un felice connubio tra antico e moderno. La sua ubicazione alla sommità della Cittadella offre ai visitatori un’incantevole veduta panoramica della città di Cagliari.
La Pinacoteca conserva dipinti dal XIV al XX secolo. Il nucleo fondamentale della raccolta è costituito dai retabli, grandi pale d’altare a più scomparti dipinti su tavola, di scuola catalana e locale (secc. XV-XVI). Questa raccolta si formò nella seconda metà dell’Ottocento, a seguito della soppressione degli enti ecclesiastici e dell’acquisizione del loro partimonio da parte dello Stato. Dagli anni Venti del Novecento si aggiunsero, per acquisto o donazione di privati, una significativa collezione etnografica - comprendente tessuti, gioielli, arredi di produzione sarda (secc. XVIII-XIX) - ed un nucleo di armi e ceramiche medievali e moderne, di produzione sarda, pisano-ligure o valenzana. Fanno inoltre parte della Pinacoteca un’interessante collezione di materiale lapideo e stemmi locali (secc. XIII-XVII), nonchè una raccolta di sculture, in vari materiali (secc.XII-XIX). Il percorso espositivo si snoda su tre livelli: nel piano superiore sono esposti i dipinti più antichi, nel piano intermedio le opere pittoriche di epoca barocca e nel piano inferiore ritratti e paesaggi dell’Ottocento e Novecento.
