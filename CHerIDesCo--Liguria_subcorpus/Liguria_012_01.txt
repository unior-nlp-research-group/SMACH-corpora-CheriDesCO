Fortezza Firmafede, Sarzana

La fortezza Firmafede, detta anche Cittadella, sorge al bordo delle mura cittadine all’interno del centro storico di Sarzana. Durante il XV secolo la città diventa un importante punto strategico e Lorenzo il Magnifico decide di trasformare il borgo in una roccaforte militare della signoria fiorentina. La preesistente fortificazione, detta Fortezza Firmafede, eretta dai Pisani nel XIII secolo, viene completamente distrutta e ricostruita tra il 1487 ed il 1494. Nel 1496 la fortezza passa al Banco di San Giorgio e dal 1562 alla Repubblica di Genova, rimanendovi fino al 1797. In detto periodo la fortezza subisce diversi interventi. Nel XIX secolo, con l’annessione della Repubblica al regno Sabaudo e con i radicali mutamenti delle strategie difensive, la fortezza viene utilizzata prima come caserma di polizia e successivamente come carcere fino agli anni '70 del XX secolo. Tra il 1985 ed il 2003 una serie di restauri hanno reso di nuovo fruibile la Fortezza che attualmente rappresenta un polo per molteplici attività culturali di richiamo, anche, nazionale. Da settembre 2016 una parte della fortezza ospita il MUdeF (acronimo di Museo delle Fortezze) un museo multimediale che nelle sue 27 sale tratta la storia delle fortificazioni sul territorio della Lunigiana e la vita all'interno di questi castelli.
Verificare eventuali cambiamenti di orario per mostre o altro su: http://www.fortezzafirmafede.it/
