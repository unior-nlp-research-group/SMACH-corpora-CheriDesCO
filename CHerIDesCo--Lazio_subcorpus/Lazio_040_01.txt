Casa Bellezza, Roma

L’antico edificio presente in largo Arrigo VII, noto come Casa Bellezza – ma il nome spetta in realtà alla sovrastante palazzina moderna appartenuta negli anni ’30 del Novecento al maestro Vincenzo Bellezza – fu messo in luce e parzialmente scavato nel corso di una ristrutturazione dell’edificio negli anni ’50; successivi interventi della Soprintendenza hanno provveduto a consolidamenti statici ed al restauro delle pitture. Un recente lavoro di F. Boldrighini ha permesso di riesaminare complessivamente i dati relativi allo sviluppo planimetrico ed architettonico dell’edificio tra l’età repubblicana e l’età imperiale. Della ricca domus romana, situata in parte sotto la costruzione moderna, in parte sotto il relativo giardino ed in piccola parte sotto la strada (a circa 10 metri di profondità), si conservano una porzione del piano seminterrato e le tracce di alcuni ambienti del piano superiore. I resti sono costituiti attualmente da due stanze affrescate che si aprono su un criptoportico; un terzo ambiente, sicuramente anch'esso dipinto, è tuttora interrato e non è stato scavato per problemi statici del moderno edificio soprastante.
