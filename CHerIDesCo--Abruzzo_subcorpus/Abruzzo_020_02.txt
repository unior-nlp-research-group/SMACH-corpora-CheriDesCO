Museo Casa Natale di Gabriele d’Annunzio

LA VITA
Gabriele d’Annunzio nasce il 12 marzo 1863 da Francesco Paolo e Luisa De Benedictis a Pescara, dove trascorre l’infanzia. A undici anni viene iscritto alla prima classe ginnasiale presso il Real Convitto Cicognini di Prato, dove resterà fino alla licenza liceale, conseguita con un anno d’anticipo e eccellenti voti. Ancora collegiale, compone la prima raccolta di versi, Primo Vere, pubblicata in una seconda raffinata edizione, corretta a penna e fuoco, da Rocco Carabba di Lanciano nel 1880. Nel 1881, iscritto all’Università si stabilisce a Roma, dove entra in contatto con ambienti letterari e aristocratici, iniziando una fortunata attività di giornalista al «Capitan Fracassa» e alla «Cronaca Bizantina». È a Roma che conosce la duchessina Maria Hardouin di Gallese, che sposerà nel luglio del 1883 e dalla quale nasceranno Mario, Gabriellino e Veniero, ma la passione per Barbara Leoni lo allontanerà presto dalla famiglia. Nel 1891, oppresso dai creditori, lascia Roma e si rifugia a Francavilla al Mare presso il “Conventino” dell’amico Francesco Paolo Michetti, dove riprende intensamente il lavoro, respirando nuovamente la stimolante atmosfera del Cenacolo che professava la fusione delle Arti. Alla fine dell’estate si stabilisce a Napoli, dove resterà fino all’inizio del ’94, collaborando assiduamente al «Corriere di Napoli» e poi al «Mattino». Sono questi gli anni della passione per la contessa Maria Gravina che, abbandonati marito e figli, seguirà il poeta a Francavilla, dopo la nascita della figlia Renata. Nell’estate del ’95 compie il periplo ellenico che gli ispirerà La città morta e Laus Vitae, e proprio al ritorno dalla crociera rivede a Venezia Eleonora Duse, dopo un anno dalla prima casuale conoscenza. Presto si stabilirà nella villa La Capponcina a Settignano, vicino alla dimora della mitica cantante, con la quale instaura un sodalizio artistico e sentimentale che coincide con un periodo di intensa creazione. Di questi anni è la partecipazione alla vita politica: eletto nel 1897 deputato nel Collegio di Ortona, interviene in Parlamento per votare con la Sinistra contro il governo Pelloux che tenta di limitare la libertà politica. Nel 1910, oppresso dai debiti, si trasferisce in Francia. Scoppiato il primo conflitto mondiale, rientra in Italia accolto da grandi manifestazioni di entusiasmo e il 5 maggio, con il discorso di Quarto, inizia la campagna interventista. Si arruola volontario nel Reggimento dei Lancieri di Novara, compiendo gesti clamorosi come il volo su Trieste nel 1915, la Beffa di Buccari e il volo su Vienna nel 1918, l’occupazione di Fiume il 12 settembre 1919, alla testa dei granatieri di Ronchi. Quando il governo italiano, dopo il trattato di Rapallo, pone fine all’occupazione della città, d’Annunzio si rifugia a Gardone Riviera nella Villa Cargnacco da lui trasformata nel complesso monumentale del Vittoriale degli Italiani, dove rimarrà fino alla morte (1° marzo 1938).

LA CASA
La casa natale di Gabriele d’Annunzio, dove è vissuta fino al 1917 la madre Luisa De Benedictis, è stata dichiarata Monumento Nazionale il 14 aprile 1927 per tutelarla come edificio d’importante interesse storico. D’impianto settecentesco, l’edificio conserva ancora oggi la tipologia di casa borghese ottocentesca, con ambienti impreziositi da arredi d’epoca e decorazioni parietali i quali contribuiscono a perpetuare un’atmosfera d’altri tempi. Sempre rimasto legato con i ricordi alla sua casa paterna, sacra per lui come un “Santuario” e destinata alla decadenza dopo la morte della madre, Gabriele d’Annunzio fin dal 1926 s’impegna affinché venga effettuato un restauro adeguato. Incarica della ristrutturazione il cognato Antonino Liberi, ingegnere di prestigio nella Pescara di quegli anni, al quale indica le modifiche da apportare: in primo luogo desidera liberare il piano terra dalle botteghe e conservare la loggia, il cortile, il pozzo, la scuderia e le rimesse. Inoltre è sua ferrea volontà conservare la stanza “sacra” della madre, restaurarne l’alcova e le volte dipinte delle sale dove il padre aveva fatto dipingere i titoli delle sue prime opere. In seguito, d’Annunzio deluso da alcuni interventi, fra i quali il livellamento che aveva distrutto i tre gradini di accesso alla stanza della madre, quelli da lui ricordati “come tre gradini d’altare”, trasferisce l’incarico allo stesso architetto del Vittoriale, Giancarlo Maroni. Grazie all’intervento del Governo Italiano nel 1933, il progetto è completato nei primi mesi del 1938, con un felice risultato finale. I restauri dei dipinti a tempera dei soffitti e delle pareti della casa sono affidati al pittore Dante De Carolis, che, inoltre, realizza la decorazione dei soffitti della stanza d’ingresso e di quella della zia Maria, interpretando il gusto del tempo in armonia con le pitture murali preesistenti. In conseguenza della seconda guerra mondiale la casa ha subito gravi danni e saccheggi. Nel 1949, in occasione delle celebrazioni dannunziane, sono stati portati a termine nuovi interventi che hanno permesso di riaprire al pubblico la casa. Nel 1958 l’intero complesso è passato al Demanio dello Stato e successivamente al Ministero dei Beni e delle Attività Culturali e del Turismo.

IL MUSEO
II Museo “Casa Natale di Gabriele d’Annunzio” si svolge al primo piano dell’edificio che è stato proprietà della famiglia d’Annunzio a partire dall’800, fino al passaggio allo Stato Italiano. Un primo allestimento museografico, con esposizione di documenti d’archivio, fotografie e cimeli provenienti dal Vittoriale di Gardone Riviera, era stato realizzato in occasione della mostra “L’Abruzzo nella vita e nell’opera di Gabriele d’Annunzio”, inaugurata nel 1963. Nel 1993, dopo nuovi restauri, è stato realizzato un più efficace percorso museale che si snoda attraverso le stanze della “casa-museo”, ripetendo le tracce seguite dallo stesso d’Annunzio in occasione della sua ultima visita alla madre malata nel 1915. Le prime cinque stanze conservano arredi e mobili d’epoca e decorazioni parietali di particolare pregio artistico. Ognuna di esse è illustrata con una didascalia che ripropone quei brani del Notturno in cui il Poeta ricorda con parole ricche di sentimento sia gli ambienti e gli oggetti sia le persone a lui care. La sesta stanza introduce l’ala museale provvista di vetrine dal raffinato design contenenti capi di abbigliamento, uniformi e accessori del guardaroba del Poeta, nonché lettere e documenti autografi, edizioni originali di alcune sue opere e i due calchi del volto e della mano eseguiti il giorno della morte. Nell’ultima stanza sono presenti pannelli dedicati alla famiglia del Poeta, arricchiti da riferimenti letterari e fotografici, con la ricostruzione degli avvenimenti che lo videro protagonista di episodi clamorosi durante la prima Guerra Mondiale. A piano terra si visita la stalla, dove ancora si percepisce lo straordinario amore che Gabriele nutrì per i suoi primi cavalli, Aquilino e Murgione detto Silvano. Da alcuni anni il museo ospita anche alcune pregevoli opere dell’Ottocento e primo Novecento appartenenti al Museo Nazionale d’Abruzzo, al momento aperto nell’ex mattatoio comunale, una sede ben più piccola del Castello dell’Aquila tuttora in restauro. Tra tutte spicca la bellissima tela di Francesco Paolo Michetti raffigurante I morticelli, un tema triste interpretato in maniera lirica e poetica.
