Fortezza vecchia, Villasimius

Situata su un promontorio granitico poco distante da capo Carbonara, in posizione scenografica sul mare, la fortezza fu edificata nel 1580-1590, probabilmente per adeguare alle mutate esigenze difensive una struttura preesistente, risalente al Trecento. La sua progettazione rientra nel programma di costituzione di un sistema difensivo di torri costiere, tra loro collegate, voluto da Filippo II di Spagna per contrastare gli attacchi dei barbareschi. Dotata a partire dal 1590-91 di una guarnigione, da allora acquisì un ruolo sempre più importante e continuò la sua funzione sino al 1847. La fortezza aveva originariamente la forma di un triangolo equilatero. Nel 1790 subì un’importante trasformazione: alla pianta fu dato un andamento quadrangolare e vennero aggiunti dei minibastioni sui quattro angoli, conferendo alla fortificazione la tipica forma a stella che la caratterizza.
