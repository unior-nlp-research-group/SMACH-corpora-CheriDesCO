Chieti, Museo ArcheologiCo Nazionale Villa Frigerj

DA DIMORA STORICA A MUSEO ARCHEOLOGICO NAZIONALE
Il Museo Archeologico ha sede all’interno di un raffinato edificio fatto erigere in stile neoclassico dal Barone Ferrante Frigerj, uomo di profonda cultura e collezionista d’arte. Nel 1830 questa dimora storica - oggi al centro della magnifica Villa Comunale - dominava un’area ai margini della città, edificata su un’altura alla fine dell’ampio viale alberato realizzato per il passeggio delle raffinate carrozze degli aristocratici locali.
Ispirandosi alla Villa Floridiana di Napoli, l’architetto Enrico Riccio progettò un edificio a pianta quadrata su tre piani ornato da elementi di gusto classico.
Di particolare risalto è la facciata principale che culmina con un timpano tra paraste ioniche ed è ornata da ampi balconi con ringhiere in ferro battuto. I lavori di costruzione proseguirono lentamente sicché alla morte del barone Frigerj nel 1861 la villa risultava priva di una parte del tetto e delle decorazioni interne. Impossibilitati a completarla per mancanza di risorse, gli eredi diedero corso a un’asta pubblica. Fu così venduta, per 10.000 ducati, al Comune di Chieti che vi insediò dapprima la Scuola Agraria, poi l’Istituto Tecnico Galiani, acquistando anche i giardini circostanti. Arricchito nel corso del tempo da splendide decorazioni e da suggestive fontane, questo verde pubblico assai rigoglioso conserva l’immutato fascino della Villa Comunale aperta già nel 1868.
Durante la Seconda Guerra Mondiale l’edificio ospitò il comando tedesco in città; nel dopoguerra, costruito il nuovo istituto tecnico, fu ceduto allo Stato Italiano e sottoposto ai primi interventi di ristrutturazione. Nel 1959, grazie all’attività illuminata dell’allora Soprintendente Valerio Cianfarani, veniva inaugurato, alla presenza del Presidente della Repubblica, il primo museo archeologico statale d’Abruzzo. Negli anni l’esposizione permanente è stata rinnovata e arricchita da nuove acquisizioni provenienti dagli scavi in tutto il territorio regionale. L’aspetto attuale si deve a opere di consolidamento e di restauro, che ne hanno fatto un caso esemplare di intervento architettonico su un edificio antico, che però non rinuncia a tracciare un ponte verso la contemporaneità mediante l’allestimento della nuova sala permanente del Guerriero di Capestrano che è stata realizzata nel 2011 da Mimmo Paladino, artista di fama internazionale.

SEGNALIAMO AL PIANO TERRA DEL MANdA
L’edificio conserva il fascino dell’originaria villa neoclassica. Un grande cancello immette nella galleria con il soffitto a lacunari. In origine questo grande ambiente era pavimentato con ciottoli, di cui è ancora visibile un breve tratto, per permettere alle carrozze di entrare comodamente al coperto nei locali destinati a magazzini e a stalle per i cavalli. Nell’attuale allestimento il salone, impreziosito da pavimenti in marmo e da una spettacolare vetrata che si apre su una magnifica vista delle colline circostanti, presenta una notevole rassegna della statuaria di età romana.
Sul fondo della sala la colossale statua di Herakles Epitrapezios in marmo greco rinvenuta nel santuario di Alba Fucens accoglie i visitatori suggerendo immagini di un glorioso passato in cui era particolarmente diffuso il culto di Ercole protettore dei commerci e dei percorsi della transumanza. Al centro è esposto lo spettacolare letto di Amiternum di età augustea, con raffinate decorazioni in bronzo ageminato. Sulla destra è l’aula didattica dove ogni anno con le archeologhe di Oltremuseo numerosi studenti si cimentano in varie attività o assistono a presentazioni multimediali. La grande sala vicina all’ingresso è stata trasformata da Mimmo Paladino per il Guerriero di Capestrano. Questo capolavoro assoluto della scultura italica, simbolo di identità guerriera dei popoli dell’Abruzzo preromano, si apre improvviso allo sguardo dietro una quinta teatrale e dialoga con il visitatore “al di là del tempo”. L’ambiente successivo è dedicato al monetiere, che vanta una collezione di oltre 20.000 esemplari di cui è esposta una selezione rappresentativa attraverso la quale si possono apprezzategli aspetti economici e artistici delle monete lungo un arco cronologico molto ampio. Segue, come un museo nel museo, lo spazio dedicato alla prestigiosa collezione Pansa, dove si ammirano autentici gioielli e altre preziosità che raccontano l’alta qualità delle manifatture in Abruzzo nelle epoche antiche. Nello spazio dedicato ai Sabini, agli Equi e ai Pretuzi si segnala la straordinaria fibula in bronzo rinvenuta a Pizzoli e databile al VIII secolo a. C., che riproduce una cerimonia sacra intorno a un carro trainato da un bue trasportandoci in un viaggio millenario dai significati simbolici. Da Amiternum provengono poi due lastre di bronzo incise: la più grande delle quali inneggia alla splendidissima città, la futura Aquila; dalla necropoli di Campovalano sono stati selezionati due magnifici corredi, di un guerriero e di una aristocratica dama.

SEGNALIAMO AL PRIMO PIANO DEL MANdA
Il percorso espositivo si snoda sui due piani attraverso straordinarie testimonianze dei comprensori dell’Abruzzo antico, un territorio diversificato ma sostanzialmente omogeneo, che permette di cogliere l’evoluzione delle più antiche civiltà attraverso reperti che vanno dall’Età del Ferro fino all’epoca medievale. Sono posti in risalto i sistemi etnico-territoriali che fanno del museo un luogo dove vengono valorizzati i tratti distintivi dell’Abruzzo, dalla originaria connotazione Sabina alla visione delle distinte popolazioni giudicate le più forti d’Italia. Al primo
piano i Vestini, Peligni, Marrucini e Carricini sono raccontati attraverso oggetti della vita quotidiana, per lo più rinvenuti a corredo funerario delle sepolture, e alcuni capolavori d’arte, gli uni e gli altri indicativi di altissime civiltà.
Già lungo lo scalone monumentale a forbice si apprezzano due letti in osso i quali rappresentano una tipicità del territorio montano, dove la transumanza in ambiente appenninico aveva reso tanto robuste le ossa delle mandrie di buoi, da permettere una lavorazione simile a quella dell’avorio. Negli ambienti successivi: sicuramente notevoli sono i corredi dei guerrieri con una importante testimonianza di disco corazza inciso oltre ai sofisticati armamenti da difesa, da attacco e da caccia, forgiati nei metalli. Capolavoro di arte greca è il bronzetto di Ercole a riposo, rinvenuto nel santuario di Ercole Curino a Sulmona sulle pendici del Monte Morrone, realizzato nel IV secolo a.C. forse proprio dal grande scultore Lisippo o dalla sua scuola, e giunto fino a noi in Abruzzo grazie alla abilità del mercante Attius Peticius Marsus. Un’opera straordinaria ammirata da milioni di visitatori nei musei di Los Angeles, Washington e New York in occasione di mostre internazionali.
Ricche testimonianze delle straordinarie parures delle donne italiche sono esposte nelle vetrine di Fossa dove la presenza di cinturoni, ornamenti e ciondoli tintinnanti evocano l’immagine di aristocratiche dame. Di una di queste è stata rinvenuta anche una raffigurazione in pietra, purtroppo lacunosa ma fondamentale perché si tratta dell’equivalente al femminile del Guerriero di Capestrano.
Completa l’esposizione museale una importante Biblioteca di archeologia e di scienze dell’antichità, con volumi e mobilio che risalgono alla fine dell’Ottocento, luogo di studio e di ricerca aperto al pubblico.
