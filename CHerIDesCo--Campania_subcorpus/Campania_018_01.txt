Parco archeologico dei Campi Flegrei - Parco monumentale di Baia (Bacoli)

Il c.d. Parco monumentale è una vasta area di grande valore paesaggistico all’interno della quale scavi recenti eseguiti sulla sommità della collina hanno messo in luce parte di una villa romana di età repubblicana.
Gli edifici più antichi sono realizzati in opera pseudo-poligonale, costituita da grossi conci di tufo, e probabilmente appartengono ad una basis villae del II secolo a.C..
Sui resti di queste strutture, forse distrutte a causa di un incendio, fu costruita successivamente una grande villa, che si estendeva verso Nord lungo il crinale della collina. In quest’area il complesso residenziale presenta resti di ambienti e di strutture murarie con tracce di intonaco, porte e finestre strombate, che fanno supporre si tratti di un portico aperto verso il panorama del golfo.
Sul versante Ovest, ad una quota inferiore, sono una serie di sale parallele, realizzate in opus reticulatum, con volta a botte ed orientamento Nord/Sud. Anche sul lato Est erano presenti stanze residenziali, disposte su terrazzamenti, da una delle quali proviene parte di una decorazione parietale nel c.d. II stile pompeiano con decorazioni architettoniche.
In un’ulteriore fase edilizia fu operata la trasformazione degli ambienti e la costruzione di cisterne sui lati Nord, Sud ed Est, che presentano un rivestimento pavimentale in cocciopesto con inserzione di tessere di mosaico e cordolo alla base.
In età Severiana, il complesso si estese verso Ovest con strutture di contenimento realizzate in opus coementicium.
