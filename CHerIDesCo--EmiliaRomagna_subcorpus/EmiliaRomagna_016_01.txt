MAF - Museo archeologico di Forlimpopoli "Tobia Aldini", Forlimpopoli

E’ allestito nella rocca fatta erigere alla fine del trecento da Egidio di Albornoz sui ruderi dell'antica cattedrale di S. Maria di Forlimpopoli e restaurata un secolo dopo da Pino degli Ordelaffi. Venne formandosi a partire dai primi anni Trenta del Novecento sulla raccolta dei reperti archeologici e degli oggetti d'arte provenienti dagli edifici chiesastici cittadini e dai depositi comunali accorpati e sistemati da Andrea Benini nell'ala orientale della rocca. Disaggregati e impropriamente trasferiti nel corso degli anni Cinquanta, nel '61 i materiali della collezione rientrarono nella sede originaria appena restaurata. Riorganizzato durante il decennio successivo, l'itinerario museale propone in successione cronologica le testimonianze connesse con la storia della città e del territorio fra l'età preromana e l'alto medioevo.Dopo una sezione iniziale dedicata ad oggetti di provenienza extraregionale, il percorso espositivo riserva uno spazio specifico alla preistoria e alla protostoria locale. Interessanti i tecnocomplessi del paleolitico inferiore, rappresentato da manufatti arcaici su ciottolo risalenti alle primissime fasi del popolamento umano in Emilia Romagna. Asse portante del museo è comunque l'ampio salone dedicato all'antico Forum Popili edificato lungo la via Emilia, sulla sinistra del torrente Ausa. Qui i resti di grandi pavimenti a mosaico e i lacerti di rivestimenti parietali si rincorrono come pannelli scenici e quinte intervallandosi ad oggetti, nelle vetrine che offrono numerose informazioni sulla vita domestica dei foropopiliensi. Contribuisce ad integrare la documentazione sulla vita politica e civile della città il lapidario romano, nel quale sono riunite iscrizioni di grande valore testimoniale. Il percorso termina con una campionatura di ceramiche policrome di epoca medioevale e post medioevale, recuperate in seguito a sterri in diverse zone cittadine.
