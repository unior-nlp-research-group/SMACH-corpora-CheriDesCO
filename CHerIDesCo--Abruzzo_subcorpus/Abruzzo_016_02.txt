MUNDA - Museo nazionale d'Abruzzo, L'Aquila

LA STORIA
Il Museo Nazionale d’Abruzzo fu inaugurato il 23 settembre 1951 nel Castello Cinquecentesco dell’Aquila, da poco restaurato dai danni dell’occupazione nazista. In esso confluirono, oltre ai depositi della locale Soprintendenza, le raccolte del Museo Civico Aquilano, istituito a fine Ottocento e smantellato nel 1942 per esigenze di guerra.
Nel 1958 il bastione est della fortezza accolse lo scheletro fossile di Mammuthus meridionalis rinvenuto qualche anno prima nella conca aquilana. Nel 1966 vi pervennero “in deposito provvisorio a tempo indeterminato” le opere del Museo Diocesano d’Arte Sacra, istituito nel 1935. Il catastrofico sisma del 6 aprile 2009 ha determinato la chiusura del Museo, che era stato fino ad allora il principale della regione. La sede storica, gravemente danneggiata dal terremoto, è tutt’ora oggetto di un complesso intervento di restauro. La nuova vita del Museo ha avuto inizio il 19 dicembre 2015, con la riapertura nel complesso architettonico dell’ex mattatoio comunale dell’Aquila, costruito negli anni 1881-1883 e dismesso nel 1990. Nella nuova sede provvisoria, sita in Borgo Rivera, di fronte alla celebre Fontana delle Novantanove Cannelle, dopo un accorto intervento di riparazione e ristrutturazione eseguito tra il 2010 e il 2015, ha trovato posto, protetta da avanzati presidi antisismici, una selezione di una sessantina di reperti archeologici e 112 tra dipinti, sculture e oreficerie, dal Medioevo all’Età Moderna. Si tratta di capolavori che testimoniano l’identità, la storia e la vitalità della cultura dell’intera regione, alcuni dei quali recuperati tra le macerie del sisma e restituiti a nuova vita grazie a complessi interventi di restauro.

ANTICHITÀ E MEDIOEVO
La sezione archeologica (sala A), è costituita da reperti provenienti da Amiternum, Aveia e Peltuinum, importanti centri italici e romani della conca aquilana, tra cui il Calendario Amiternino (circa 20 dopo Cristo), i rilievi in pietra raffiguranti un combattimento di gladiatori (I sec. avanti Cristo) e una cerimonia funebre (I secolo dopo Cristo), e un coperchio di urna cineraria in pietra con serpente attorcigliato (fine I sec. avanti Cristo - inizi I secolo dopo Cristo). Le vetrine espongono armamenti, monili, suppellettili domestiche e oggetti d’uso comune dal IX secolo avanti Cristo al primo dopo Cristo, provenienti dalle ricchissime necropoli di Fossa e di Bazzano. Tra essi i frammenti della decorazione di un letto funebre in osso, raffiguranti il dio Bacco e personaggi e animali del suo seguito (II secolo avanti Cristo).
Il Medioevo abruzzese (sala B) è documentato innanzitutto da un’eccezionale collezione di Madonne, che per ricchezza e qualità artistica ha ben pochi confronti in campo nazionale e internazionale: alcune rarissime e preziose icone dipinte duecentesche (Madonna “de Ambro”, Madonna di Sivignano, Madonna di Montereale, Madonna del latte di Gentile da Rocca, l’unica firmata e datata 1283), e numerose sculture in legno; maestose e sacrali quelle di cultura romanicobizantina, risalenti al Millecento e Milleduecento (Madonna di Lettopalena, Madonna delle Concanelle); slanciate e flessuose quelle trecentesche, che rivelano nella dolcezza del volto e nella raffinatezza delle linee la spiritualità e la grazia della nuova arte gotica (Madonna di Fossa, Madonna di San Silvestro).

DAL QUATTROCENTO AI NOSTRI GIORNI
Il Quattrocento (sala C) si apre con smaglianti pitture su fondo d’oro zecchino: tra esse il Trittico di Beffi (1410-1415), attribuito al teramano Leonardo di Sabino. Testimonianze del primo Rinascimento abruzzese sono i dipinti di Andrea Delitio e le sculture lignee di Paolo Aquilano, Giovanni di Biasuccio e Silvestro dell’Aquila (San Sebastiano, 1478). Nel medesimo ambiente le vetrine custodiscono preziosi manufatti, testimoni dell’alta capacità artistica degli artefici e della raffinata cultura e dell’opulenza dei committenti laici ed ecclesiastici nel corso dello splendido Quattrocento abruzzese: altaroli dipinti, croci processionali, suppellettili sacre, reliquiari ecc. Tra i dipinti di soggetto e committenza francescana (sala D) spicca il polittico raffigurante San Giovanni da Capestrano e storie della sua vita, opera di un ignoto maestro dalla complessa cultura, cui si attribuisce anche il dipinto raffigurante San Francesco riceve le stimmate.
Nel Cinquecento (sala E) emerge l’originalissima personalità di Saturnino Gatti, recentemente riconosciuto tra le figure di primo piano del Rinascimento italiano. Il Museo espone due suoi dipinti su tavola (Madonna degli Angeli, 1505; Madonna del Rosario, 1511) e diverse sculture in terracotta (Presepe di Tione e Sant’Antonio Abate, 1512), salvate dal terremoto e mirabilmente restaurate. La sala F ospita tele di importanti maestri del Seicento napoletano: Mattia Preti (Il martirio di San Bartolomeo, Giobbe nel Letamaio, Cristo e l’adultera, Il tributo della moneta), Bernardo Cavallino (Natività), Jusepe de Ribera (La Maddalena in meditazione del teschio), Andrea Vaccaro (Sant’Agata in carcere), Massimo Stanzione (Cristo benedicente). L’ultima sala del museo ospita mostre temporanee, dall’antico al contemporaneo.
