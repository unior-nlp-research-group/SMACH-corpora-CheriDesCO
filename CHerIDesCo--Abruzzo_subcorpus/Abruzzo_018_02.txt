un passato di altissima civiltà
ad Alba fucens, uno dei siti archeologici più importanti dell'Abruzzo, i muri della chiesa di San Pietro in Albe raccontano una storia plurimillemaria e custodiscono manufatti sorprendenti

Un legame profondo unisce il Castello Piccolomini di Celano con la Chiesa di San Pietro di Alba Fucens che domina l'area archeologica con i resti dell'antica città un tempo ubicata sulle sponde del lago. All'indomani del terribile terremoto che distrusse molti centri della Marsica provocando decine di migliaia di vittime innocenti, un'azione di tutela di straordinarie proporzioni, guidata dapprima dal soprintendente Federico Hermanin e poi da Raffaello Delogu, con il fondamentale contributo degli indigeni volontari, riuscì a salvare oltre sessanta reperti di inestimabile valore, tanto importanti da essere esposti presso il Museo di Palazzo Venezia a Roma, dopo gli accurati restauri che ripararono i danni del sisma. Nel 1992, in occasione della prima apertura al pubblico del Museo d'Arte Sacra della Marsica al primo piano del castello adeguatamente ricostruito, quasi tutti quei capolavori emigrati ritornarono a casa e, grazie ad un felice accordo tra gli istituti del Ministero per i Beni Culturali e la Curia dei Marsi, molte altre opere furono aggiunte ad esse, provenienti da altre località del medesimo territorio, complice il paziente lavoro della funzionaria Caterina Dalia. Chiunque oggi visiti il Castello rimane ammirato da quei reperti, singolarissimi e rari. E, se due intere sale in apertura del percorso espositivo accolgono gli affreschi staccati dalla Chiesa di San Pietro di Alba Fucens e gli stupefacenti rilievi lapidei che l'adornavano nella configurazione pre-sisma, in primis stupisce la porta intagliata in acero montano. Questa affianca l'altra datata 1132 proveniente dalla chiesa di Santa Maria in Cellis di Carsoli, e reca formelle figurate sicuramente di maggiore originalità e di una sottigliezza quasi pittorica, nonostante il precario stato di conservazione. Nel salone centrale non passa inosservato il mirabile Trittico del primo Trecento, che reca sulle ante le finissime scene della vita di Cristo, miniate con estrema dovizia di particolari ed illuminate dal prezioso fondo in oro zecchino. L'elemento centrale reca l'effigie della Vergine a rilievo impreziosita da trafori in argento con perline e pietre  di raffinata eleganza. Intorno sono gli apostoli e altri santi; raffigurati a mezzo busto sotto arcatelle in lamina d'argento sono stati protetti dalle lastrine in cristallo di rocca. Anche la sezione dedicata alle oreficerie è uno scrigno di tesori. Il più antico di tutti è la Stauroteca in argento lavorato a sbalzo, anni fa selezionata per figurare a una mostra internazionale a Venezia accanto ad altri capolavori narranti quell'impareggiabile crocevia di culture, tra Oriente e Occidente agli albori del Medioevo, dopo l'anno Mille. Queste preziosità salvate alla dispersione contribuiscono a consolare chiunque abbia letto l'accurato reportage di Mac Donell negli Abruzzi. “La povera Alba, demolita e simile ad un re morto, era adatta ad essere saccheggiata. Dopo che fu depredata e messa a fuoco da Goti e Saraceni, era rimasto ancora abbastanza della sua antica grandezza da attirare gli avidi; e Carlo d'Angiò la considerò una ricca cava da cui trarre il marmo ed il granito necessari alla costruzione della chiesa e dell'abbazia di Santa Maria della Vittoria. Le grandi statue di Annibale e di Scipione l'Africano furono portate a Roma dai Colonna per ornare il loro palazzo ed anche i contadini hanno rubato materiale archeologico.” Nel corso del Settecento ulteriori opere furono trasferite presso il Museo Archeologico di Napoli. Molte altre sculture, tra cui l'Ercole colossale, fortunatamente però sono rimaste in Abruzzo, esposte a Chieti nello straordinario museo allestito nella Villa Frigerj, a documentare un passato di altissima civiltà.

Il tempio di Apollo e la chiesa di S. Pietro in Albe ad Alba Fucens

Alba Fucens, la celebre città ai piedi del monte Velino, fondata nel 304 a.C. presso il lago del Fucino, è oggi uno dei più importanti siti archeologici abruzzesi. Molti sono i monumenti che il visitatore può ammirare passeggiando tra i resti della città, tra cui il foro, l’anfiteatro e il santuario di Ercole. Tra i templi, tuttavia, non è facile individuare quello dedicato ad Apollo, a causa della sua localizzazione e delle trasformazioni subite. Alzando lo sguardo verso uno dei tre colli che circondano Alba Fucens, il visitatore può notare una piccola chiesa romanica, dalle forme semplici ed equilibrate e, raggiunta la sommità della collina, è subito meravigliato dalla qualità e diversità dei materiali utilizzati per la costruzione di uno dei lati lunghi della chiesa, ossia grossi blocchi squadrati in pietra calcarea e pietre di piccole dimensioni, appena sbozzate. Questo muro racconta la storia plurimillenaria del tempio di Apollo e i blocchi recano incisa la testimonianza dell’avvicendarsi dei culti praticati. Per scoprire di cosa si tratta bisogna entrare nella chiesa e cercare un graffito in latino inciso sul muro a sinistra dell’ingresso, che ricorda il restauro del tetto del tempio, avvenuto nel 236 d.C. grazie all’intervento dei consoli Massimino il Trace e Marco Pupieno Africano. Questo eccezionale  documento epigrafico rivela il nome della divinità venerata nel tempio, altrimenti sconosciuta: Apollo, dio greco-romano della luce, protettore della musica e della poesia, guaritore e potente arciere. Il tempio fu costruito nel III secolo a.C., su di un podio accessibile tramite gradinata, elemento tipico dei templi italici. La scalinata è stata interrata e attualmente non è visibile. Il tempio aveva un piccolo portico di accesso formato da quattro colonne frontali e, quindi, era tetrastilo e prostilo. Delle quattro colonne originarie sono parzialmente sopravvissute solo quelle laterali, inglobate nelle murature medievali. Dal portico si accedeva alla cella, il luogo sacro vero e proprio, in cui si conservava la statua della divinità venerata. Molto probabilmente un muro longitudinale divideva la cella in due aule. Lungo il muro meridionale, il visitatore può notare altri graffiti di epoche diverse, tra cui un componimento poetico in onore di Flavia, una bella e giovane sposa vissuta alla fine del II o agli inizi del III secolo  d.C., della quale non conosciamo altro. Lo sconosciuto poeta le augura di essere adornata per le nozze da Venere in persona e di essere accompagnata a casa dello sposo da un coro di divinità celesti. Sul muro opposto il visitatore può cimentarsi nella ricerca di graffiti raffiguranti navi, tra cui spicca una quadriremi. I graffiti non sono incisi profondamente nella pietra, quindi consigliamo di munirsi di una piccola torcia per accentuare le ombre. In epoca romana i fedeli bisognosi di una benedizione o di una guarigione recavano alle divinità venerate nei templi offerte votive di vario genere. I sacerdoti raccoglievano periodicamente le offerte e le seppellivano in fosse, chiamate stipi votive, per lasciar posto a nuovi doni all’interno del tempio. Tra il 1955 e il 1957 gli archeologi hanno individuato  alcune stipi votive del tempio di Apollo, contenenti oggetti in bronzo e in terracotta, tra cui teste femminili e maschili e statuette raffiguranti animali ed elementi anatomici, al momento non esposti al pubblico. Dalla metà del VI secolo d.C., il tempio fu convertito in chiesa cristiana. Di questo periodo rimangono poche, labili tracce, come i frammenti di rilievi con tralci di vite e croci, riutilizzati nella preparazione del pavimento del XII secolo, oggi esposti al pubblico nel Museo d'Arte Sacra della Marsica, nel Castello Piccolomini di Celano (AQ). L’antico tempio di Apollo subisce le modifiche più importanti nel XII secolo, quando il muro di fondo viene parzialmente abbattuto per lasciar posto all’abside della chiesa, dedicata a San  Pietro. Lo spazio interno viene suddiviso in tre navate attraverso l’inserimento di due file di colonne scanalate in marmo, di epoca romana, probabilmente prelevate da un edificio pubblico di Alba Fucens. Inoltre, le murature dei lati lunghi sono prolungate oltre il colonnato del tempio romano, inglobando le colonne laterali dell’antico portico. Queste nuove murature, come si accennava all’inizio, sono ben riconoscibili guardando l’esterno della chiesa. Infine, al centro della nuova facciata viene eretto un campanile, che funge da insolito accesso alla chiesa. Il visitatore deve immaginare l’ingresso chiuso da un portale in legno, intagliato e decorato con grande maestria, oggi non più utilizzato a causa del suo precario stato di conservazione, ma apprezzabile in ogni suo dettaglio nel citato museo di Celano.  Nel Duecento un terremoto danneggia la chiesa, rendendo necessari interventi di ristrutturazione. A questo periodo di rinnovamenti si datano anche l’ambone e l’iconostasi. Il visitatore ha la possibilità di vedere da vicino le caratteristiche di entrambi, realizzati in stile cosmatesco. I maestri cosmati sono esperti nella realizzazione di mosaici e intarsi di marmo colorato e sono così chiamati a causa della frequenza dei nomi Cosma e Cosmatus tra i membri di due famiglie di marmorari. L’ambone si trova lungo il lato sinistro della navata centrale ed è costituito da un alto basamento in pietra, su cui si trova il pulpito vero e proprio, accessibile tramite scale. Un’iscrizione, incisa tra il basamento e il pulpito, rivela i nomi del maestro Giovanni di Guido e del collaboratore  Andrea, autori dell’opera. L’intera struttura è decorata da intarsi in porfi do rosso e verde, a cui si alternano fasce in mosaico con tessere colorate. Volgendosi verso il centro della navata, il visitatore si trova di fronte all’elegante iconostasi, realizzata contemporaneamente all’ambone, ma dal solo Andrea, e decorata anch’essa con intarsi di porfi do rosso e verde alternati da mosaici. L’iconostasi attualmente visibile è il rifacimento duecentesco di quella del XII secolo, realizzata da Gualtiero, Moronto e Pietro ed evidentemente compromessa dal sisma del secolo successivo. Un’iscrizione, presente su un pilastrino inglobato nell’iconostasi duecentesca ed ora al museo di Celano, ricorda gli artefi ci dell’iconostasi più antica. Sulla parte superiore dell’iconostasi, al centro, erano presenti quattro colonnine tortili, abbellite da mosaici colorati, rubate nel 1993 ed ora sostituite da colonnine lisce in metallo. Nel 1999 il Comando dei Carabinieri per la Tutela del Patrimonio Culturale di Bari ha recuperato parte delle colonnine, trovate insieme ad altra refurtiva. Le colonnine sono custodite presso il castello cinquecentesco dell’Aquila e sono in attesa di un intervento di restauro che le restituisca al pubblico. Tra il XV e il XVIII secolo la chiesa è oggetto di numerose ristrutturazioni, anche a causa di terremoti. Il 13 gennaio 1915 un violento terremoto  che coinvolge la Marsica danneggia anche la chiesa di San Pietro in Albe. Le murature e gli elementi architettonici maggiormente danneggiati vengono messi in sicurezza e, laddove necessario, smontati per ragioni conservative e numerati in base alla posizione originaria. Nonostante i tempestivi interventi, i restauri sono eseguiti solo negli anni 1955-1957, utilizzando le metodologie più avanzate dell’epoca. Le fondamenta ricevono un’intelaiatura in ferro e le colonne sono irrobustite internamente attraverso l’uso di cemento armato, dando la possibilità all’edifi cio di resistere alle sollecitazioni dei futuri terremoti. L’operazione è eseguita con estrema cura e restituisce alla chiesa l’aspetto originario del XIII secolo, eliminando le aggiunte post-medievali, ritenute poco significative. Dal 2014 la chiesa di S. Pietro in Albe è stata assegnata al Polo Museale dell’Abruzzo, che ha recentemente completato il risanamento del tetto e la manutenzione interna. La chiesa è visitabile su richiesta, (info: pm-abr@beniculturali.it).
