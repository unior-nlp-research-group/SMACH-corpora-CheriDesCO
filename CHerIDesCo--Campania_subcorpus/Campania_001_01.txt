Museo archeologico dell'antica Allifae, Alife

Il Museo archeologico di Alife è uno dei musei territoriali realizzati per conoscere e valorizzare il patrimonio storico-archeologico dell’area, contribuendo a rivitalizzare, anche dal punto di vista socio-economico e culturale, uno dei significativi centri della Campania interna. Le raccolte testimoniano la storia e la cultura delle popolazioni che abitarono nell’antichità il territorio del Matese-casertano, dalla preistoria all’epoca romana. L’allestimento presenta numerosi reperti - armi e strumenti litici, vasellame ceramico e vitreo, oggetti in metallo - distinti per contesti cronologici e territoriali (monte Cila, Roccavecchia di Pratella, materiali provenienti da necropoli), illustrati con pannelli esplicativi corredati di documentazione grafica e fotografica. E’ esposto anche parte di un affresco in IV stile proveniente da una domus romana lungo il decumanus maximus della città antica, esplorata agli inizi degli anni Novanta del XX secolo.
In una sala sottostante sono stati collocati anche frammenti di pavimenti a mosaico con decorazioni geometriche bianco-nere databili tra il I secolo a.C. ed il I secolo d.C. asportati da altre case della città antica. Questi reperti costituiscono altrettante testimonianze della fase romana della colonia, che insieme alle sculture, alle iscrizioni e ad altri oggetti, provenienti dalle recenti indagini eseguite nel centro urbano di Alife e nel territorio circostante, saranno inseriti nella sezione relativa al periodo romano nel progetto di ampliamento del museo.
