Sulmona, Abbazia di Santo Spirito al Morrone

PAPA CELESTINO V E LA CONGREGAZIONE DEI CELESTINI
Pietro Angelerio nasce intorno al 1209, probabilmente a Sant’Angelo Limosano, borgo molisano. A 16 anni inizia la sua formazione presso il monastero di Santa Maria in Faifoli poi, abbracciata la vita eremitica, sosta nelle cavità naturali lungo la Maiella, fino ad arrivare a Sulmona. Alle pendici del Morrone, il futuro Papa riunisce i primi adepti. Nei pressi della piccola chiesa di Santa Maria inizia la costruzione di una grande abbazia, dedicata allo Spirito Santo che diverrà Casa Madre della Congregazione nel 1293. La regola proposta da Pietro, ispirata a quella di San Benedetto, porta molti giovani desiderosi di diventare suoi discepoli a divulgare la spiritualità dei celestini caratterizzata da un forte legame con la natura. L’accrescersi della comunità rende necessaria la fondazione di ulteriori monasteri fin dalla nascita della Congregazione il 1° giugno del 1263. Pietro si rivela un abile amministratore, attento alle necessità economiche delle varie comunità e in grado di gestire un numero sempre più grande di terreni, case e enti ecclesiastici. In occasione del Concilio di Lione del 1274, il monaco eremita intraprende il lungo viaggio da Sulmona in Francia, a piedi o con un asinello, per scongiurare la soppressione dell’ordine. La forza carismatica di Pietro verrà ripagata l’anno successivo, con il definitivo riconoscimento della Congregazione e di tutte le sue proprietà. Alla morte di papa Niccolò IV, Pietro da Morrone viene eletto papa col nome di Celestino V, ufficialmente investito a L’Aquila nella Basilica di Santa Maria di Collemaggio. In tale occasione il papa concede l’indulgenza plenaria a tutti coloro che, pentiti dei propri peccati, avessero visitato la Basilica aquilana, istituendo di fatto il primo Giubileo della storia, tramite la “Bolla del Perdono”. Il pontificato si rivela difficoltoso e lontano dalle aspirazioni eremitiche, sicché appena tre mesi dopo la nomina, Celestino V decide di rinunciare al papato. Dall’eremo di Sant’Onofrio è costretto a fuggire verso la Grecia; arrestato a Vieste viene imprigionato nella Rocca di Fumone, dove muore il 19 maggio 1296.

L’ABBAZIA NEL TEMPO
L’insediamento più celebre della Congregazione dei Celestini sorge alle pendici del Morrone intorno alla metà del XIII secolo grazie all’opera del fondatore dell’ordine: fra Pietro Angelerio. Già nel 1293 ospita il Capitolo Generale ma è l’anno successivo che l’abbazia vivrà il suo momento di gloria con l’ascesa al soglio pontificio di Pietro, riceverà infatti privilegi e terre che raggiungeranno Pratola Peligna e Roccacasale, lo ricordano i “portali del feudo” in pietra davanti l’ingresso principale che davano accesso alle vaste tenute terriere dell’ordine. Grazie alla buona situazione patrimoniale l’Abbazia diviene un centro di fondamentale rilevanza, lo testimoniano l’istituzione della scuola di Lettere e Filosofia, la ricchissima biblioteca e la presenza di artisti di alto livello, come Gualtiero d’Alemagna e Saturnino Gatti. Negli anni l’Abbazia venne modificata ed ampliata in base alle diverse esigenze ma costante rimase il modello di vita monastica al quale si ispira e che guidò anche la realizzazione dei vasti ambienti utilizzati come oratorio, refettorio e biblioteca: la regola benedettina dell’ora et labora. Il terremoto del 1706, che colpì duramente la città, danneggiò anche l’abbazia e furono necessari diversi interventi strutturali, conclusi nel 1730, data incisa sull’orologio della chiesa. Nel 1806, a seguito dell’editto murattiano, molti monasteri vennero soppressi e così anche tutti quelli dei Celestini. La monumentale Abbazia di Santo Spirito al Morrone conobbe quindi nuove destinazioni d’uso, da Real Collegio dei tre Abruzzi, a Ospizio a Real Casa dei Mendici dei tre Abruzzi. Nel 1868 viene trasformata in carcere, conservando questa funzione fino al 1993. Nel 1998 è stata assegnata al Ministero per i Beni e le Attività Culturali che ha avviato importanti restauri. Aperta al pubblico nel 2010 dalla Soprintendenza per i Beni Storici Artistici ed Etnoantropologici dell’Abruzzo, fa oggi parte del Polo Museale dell’Abruzzo in funzione del Decreto Ministeriale n.171 del 29 agosto 2014, e si avvia a diventare nuovamente un centro propulsore di cultura e di rilancio di un vasto territorio.

GLI AMBIENTI MONUMENTALI
L’Abbazia è un grandioso complesso monumentale di forma quadrangolare circondato da possenti mura. I cinque cortili presentano caratteristiche molto diverse e disegnano ampi percorsi rimasti quasi intatti nel tempo. Un cortile minore conserva in parte la struttura del chiostro medievale; quello “dei nobili” evidenzia un elegante apparato decorativo in pietra e stucco sulle pareti e nelle volte del porticato. Il cortile maggiore, detto “dei platani” per gli alberi centenari che lo adornano, funge da nodo distributivo dell’intero impianto e fa da palcoscenico alla chiesa settecentesca, realizzata da Donato Di Rocco sull’esempio delle architetture di Borromini. La luminosa struttura, a croce greca, è impreziosita da un coro ligneo e da un organo in legno intagliato da Giovan Battista del Frate, dipinto e dorato di straordinaria qualità. Dal transetto si accede alla Cappella Caldora, una delle preesistenze medievali della struttura più importanti per la qualità storico artistica del ciclo di affreschi con Storie di Cristo. Di grandissimo pregio è il sepolcro commissionato dalla vedova Caldora a Gualtiero d’Alemagna, per il figlio Restaino, scomparso prematuramente. Sul coperchio del sarcofago è rappresentato il giovane, mentre la predella riporta le raffigurazioni della madre e dei fratelli. Tra gli ambienti monumentali, degno di nota è sicuramente il Refettorio, una vasta sala decorata con pitture monocrome realizzate tra il 1717 e il 1719 da Frate Joseph Martinez. Gli episodi illustrati raccontano storie tratte dal Vecchio Testamento e dalla vita di San Pietro Celestino, mentre le lunette alle estremità della sala raffigurano le Nozze di Cana e l’Ultima Cena. Sugli ambienti destinati alle cucine si innalza una scalinata monumentale a due gradinate simmetriche in pietra bianca della Maiella realizzate dopo il terremoto del 1706. Sul fronte delle balaustre sono scolpiti lo stemma papale di Celestino V e quello dell’Ordine dei Celestini. Da sempre l’abbazia dialoga con l’eremo di Sant’Onofrio inerpicato sulla roccia e rifugio prediletto di fra Pietro Angelerio.
