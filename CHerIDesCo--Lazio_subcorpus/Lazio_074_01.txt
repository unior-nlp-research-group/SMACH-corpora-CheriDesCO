Museo nazionale romano - Palazzo Massimo, Roma

L'ottocentesco palazzo in stile neorinascimentale accoglie una delle più importanti collezioni di arte classica al mondo. Nei quattro piani del museo, sculture, affreschi, mosaici, monete e opere di oreficeria documentano l´evoluzione della cultura artistica romana dall’età tardo-repubblicana all’età tardo-antica (II sec. a.C. - V sec. d.C.), attraverso un itinerario espositivo nel quale rivivono la storia, i miti e la vita quotidiana di Roma.
Nelle sale del piano terra sono esposti splendidi originali greci rinvenuti a Roma, come il Pugile, il Principe ellenistico e la Niobide dagli Horti Sallustiani, e la ritrattistica di età repubblicana e imperiale, culminante nella statua di Augusto Pontefice Massimo.
Al primo piano sono presentati celebri capolavori della statuaria, tra cui il Discobolo Lancellotti, la Fanciulla di Anzio e l’Ermafrodito dormiente, e magnifici sarcofagi, come quello di Portonaccio, con una scena di battaglia scolpita in altorilievo.
Al secondo piano, pareti affrescate e mosaici pavimentali documentano la decorazione domestica di prestigiose residenze romane. Il piano interrato custodisce l’ampia collezione numismatica, oltre a suppellettili, gioielli e la mummia di Grottarossa.
Il Museo Nazionale Romano lancia la Card2020 annuale. Con la Card 2020 puoi vivere il museo a tempo pieno, con accesso illimitato alle sedi del Museo. Prezzi: 25,00 € intero, 15,00 € dai 18 ai 25 anni compresi. Prenotazione 2,00 € . I vantaggi per un anno intero dall’attivazione: ingresso gratuito e illimitato per l’anno 2020. Ingresso gratuito e illimitato alle mostre incluse nel percorso museale per l’anno 2020; accesso preferenziale alle attività culturali del MNR, prenotazione mn-rm.eventi@beniculturali.it, fino a esaurimento posti. Invio mensile newsletter. La card può essere acquistata presso le biglietterie delle sedi e on-line sul sito di Coopculture.

Accessibilità
Le sedi del Museo nazionale sono accessibili al 100%.
La mobilità interna è garantita da ascensori e da rampe.
Su richiesta sono disponibili sedie a rotelle.
Sono presenti idonei servizi igienici.
