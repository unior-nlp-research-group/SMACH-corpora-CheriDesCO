Arco di Traiano, Benevento

Edificato in posizione di grande risalto prospettico sul versante collinare digradante verso il fiume Calore, l'Arco rappresenta uno dei monumenti più significativi della produzione artistica romana. Il ricco apparato decorativo celebra, sul fronte verso la campagna, le imprese di Traiano nelle province conquistate e, sul lato rivolto verso la città, scene di pace ed elargizioni dell'imperatore in Italia. Un accurato intervento di restauro, completato nel 2002 dalla Soprintendenza per i Beni Archeologici, ha ricondotto le superfici scolpite dell'arco all'originario splendore. Nella vicina Chiesa di Sant’Ilario, gestita dall’Amministrazione Provinciale di Benevento, è possibile visitare “Il Museo dell’Arco”, un’installazione multimediale che rievoca la vita e le gesta dell’imperatore Traiano attraverso i rilievi dell’Arco.
