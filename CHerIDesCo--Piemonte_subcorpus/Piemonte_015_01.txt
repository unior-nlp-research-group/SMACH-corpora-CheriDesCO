Musei Reali di Torino - Cappella della SS. Sindone, Torino

Capolavoro dello stile Barocco, la Cappella della Sindone venne progettata e realizzata da Guarino Guarini, matematico, teologo ed architetto modenese, tra il 1668 ed il 1694 per volontà di Carlo Emanuele di Savoia. La Cappella a pianta circolare, che ospitò il sacro lenzuolo della SS Sindone dal 1694 fino agli inizi degli anni Novanta del XX secolo, è sormontata da un'alta cupola in pietra bigia di frabosa, mirabile successione di forme geometriche tra loro concatenate che creano uno splendido gioco di luci e di ombre. Diverse stelle di bronzo vennero intarsiate nel pavimento, realizzato in marmo bianco e grigio. Nel corso dell'Ottocento, Carlo Alberto fece erigere quattro mausolei addossati alle pareti, dedicati a diversi importanti protagonisti dell'antica storia sabauda. La Cappella è parte integrante di Palazzo Reale, da cui si accede. Nella notte tra l’11 e il 12 aprile 1997 la Cappella della Sacra Sindone è stata interessata da un incendio di vaste proporzioni che ha danneggiato profondamente l’edificio, rendendo necessario un intervento di restauro architettonico e strutturale lungo e impegnativo, atto a restituire alla stessa la propria capacità portante e la propria immagine. Questo intervento, che rappresenta uno dei più complessi che nell’ambito di questa disciplina sia mai stato affrontato, anche in considerazione del fatto che la struttura resistente della Cappella della Sacra Sindone prima d’ora non era mai stata indagata, si è svolto sotto la regia di un’apposita Commissione, composta da rappresentanze degli istituti del Ministero dei beni e delle attività culturali e del turismo (Segretariato regionale per il Piemonte, Musei Reali di Torino, Soprintendenza Archeologia, Belle Arti e Paesaggio per la città metropolitana di Torino), insieme alla Curia e alla Diocesi di Torino. Dopo il lungo e difficile intervento di restauro, dal 27 settembre 2018 la mirabile architettura barocca di Guarino Guarini è stata finalmente restituita al mondo, accessibile al pubblico nel percorso di visita dei Musei Reali.
