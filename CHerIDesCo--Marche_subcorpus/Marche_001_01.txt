Area archeologica con costruzioni romane della Via Flaminia, Acqualagna

Nei pressi di Acqualagna sono presenti resti archeologici pertinenti al tracciato dell’antica via Flaminia, la principale arteria di età romana nel territorio, aperta nel 220 a.C. da Gaio Flaminio per collegare Roma ad Ariminum (Rimini). La strada risaliva la vallata del Tevere fino agli Appennini dove, attraverso il favorevole passo della Scheggia (m 632), discendeva sul versante adriatico lungo la valle del Metauro fino a Fanum Fortunae (Fano) da cui proseguiva per Pisaurum (Pesaro) per giungere fino a Rimini con un percorso lungo la costa. Essa ha rappresentato nell’antichità l’asse viario fondamentale per il collegamento tra Roma e l’Italia settentrionale, perché ad Ariminum (Rimini) si raccordava con le altre strade consolari costruite alcuni decenni dopo, fra cui la via Aemilia (187 a.C.), che attraversava la pianura Padana fino a Placentia (Piacenza) e la via Popilia (132 a.C.) che seguiva il litorale adriatico fino ad Hatria (Adria).
