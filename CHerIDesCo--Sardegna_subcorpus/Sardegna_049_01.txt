Complesso archeologico di Sant’Antioco, Sant'Antioco

L’antico insediamento di Sulky, Sulci in età romana, fu fondato dai Fenici nell’VIII secolo a.C. (770-750 a.C.) sul luogo della moderna Sant’Antioco, isola dell’arcipelago del Sulcis. Il centro costituiva una delle maggiori città fenicie del Mediterraneo e mantenne anche dopo la conquista cartaginese e romana un ruolo di primo piano, favorito dalla felice posizione del suo porto, naturale sbocco per il commercio delle risorse minerarie dell’entroterra. Oggi la città presenta testimonianze archeologiche di tutte le culture che si sono succedute; tra queste spiccano per il loro grandissimo rilievo il tofet di età fenicio-punica e la necropoli punica. Il tofet (un particolare tipo di necropoli-santuario dove gli abitanti dei centri fenici e punici del Mediterraneo occidentale deponevano i bambini nati già morti o defunti poco dopo la nascita) è ubicato all’estrema periferia dell’abitato, ai piedi di una roccia trachitica. Presenta un recinto quadrangolare di blocchi in trachite squadrati, di età punica, che ne include uno più piccolo di età fenicia; l’intero tofet è a sua volta delimitato da un ampio recinto rettangolare, edificato dai Cartaginesi a difesa dell’area. Negli anfratti della roccia sono state trovate numerosissime urne contenenti le ceneri dei piccoli defunti, spesso accompagnate da stele di pietra. La necropoli punica (inizi V- fine III sec. a.C.) è ritenuta una delle più importanti del Mediterraneo, per estensione e tipologie. Costituita da circa 1500 tombe, presenta prevalentemente tombe a camera ipogeiche precedute da un dromos (corridoio), caratteristiche del periodo punico, ma anche sepolture all’interno di anfore, riservate esclusivamente ai bambini, e alcune tombe a fossa, scavate nella terra, coperte da lastre di tufo. In età cristiana (secc IV-VII d.C.) una parte delle tombe ipogeiche furono unite con l’apertura di passaggi nelle pareti in comune. Questo è l’unico caso di presenza di catacombe in Sardegna.
