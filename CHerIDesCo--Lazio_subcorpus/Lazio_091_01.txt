Parco archeologico del Colosseo - Tempio di Romolo, Roma

Il tempio detto di RomoloLungo il percorso della Via Sacra che si dirige verso la piazza del Foro Romano, si trova un tempietto circolare, realizzato interamente in opera laterizia, coperto a cupola e con facciata a pianta a esedra, nella quale si aprono quattro nicchie per statue. Il  portale di bronzo, tra due colonne di porfido, inquadrato da una cornice di marmo bianco finemente intagliata, è l’originale del IV sec. d.C., con serratura ancora funzionante.  L’ingresso si trova a una quota sopraelevata rispetto al piano di calpestio attuale in quanto, con gli scavi del 1899, fu raggiunto il livello augusteo della Via Sacra, asportando il soprastante tracciato costruito dopo il grande incendio del 64 d.C. Due celle absidate, precedute da portichetti ornati con colonne di marmo cipollino sormontate da capitelli corinzi di marmo bianco, affiancano l’ambiente centrale.Il riconoscimento di questo monumento è ancora oggi problematico: sulla base della rappresentazione di un edificio circolare su moneta dell’età di Massenzio e sulla scorta di fonti medievali che segnalano nella zona un “tempio di Romolo”, l’edificio viene tradizionalmente identificato con il tempio che per l’appunto l’imperatore Massenzio edificò nel 309 d.C. in onore del figlio Valerio Romolo, morto in giovane età e in seguito divinizzato.Come testimoniato dalla dedica su un’iscrizione ancora visibile nel XVI secolo, una seconda fase edilizia risale all’età di Costantino, il quale potrebbe avere trasformato e ridedicato il tempio, forse a Giove Statore, dopo la morte dell’imperatore rivale. In effetti, fonti di epoca tardo-imperiale, tra cui i Cataloghi Regionari, portano a riconoscere nell’edificio non più il tempio del figlio di Massenzio bensì quello in origine eretto - secondo la tradizione - nel punto in cui il dio apparve a Romolo, arrestando la ritirata dei Latini durante lo scontro con i Sabini nella valle del Foro.Ancora, la coppia di ambienti absidati a fianco del corpo centrale ha indotto a riconoscere nel monumento il Tempio dei Penati, ubicato sulla Velia prima dell’erezione della Basilica di Massenzio, e forse ricostruito da quest’ultimo nelle immediate vicinanze.Il monumento si conserva ancora oggi in buono stato perché, come molti altri edifici del Foro Romano, è stato riconvertito ad altro uso, avendolo  Papa Felice V (537-550) trasformato nel vestibolo della Chiesa dei Santi Cosma e Damiano aprendo un passaggio tra i due edifici.

FORUM PASS SUPER
Intero € 16,00 Ridotto € 2,00
Valido un giorno, permette un solo accesso all’area archeologica del Foro Romano, Fori Imperiali e Palatino, incluse le mostre in corso, e, fino al raggiungimento della capienza massima, ai siti speciali SUPER.

FULL EXPERIENCE
Intero € 22,00 Ridotto € 2,00
Biglietto ordinario comprensivo di accesso al Foro Romano, Fori Imperiali, Palatino, Siti Super, Colosseo compresi Arena o Sotterranei. Valido due giorni consecutivi, permette un solo accesso al Colosseo e un solo accesso all’area archeologica dei Fori e del Palatino, incluse le mostre in corso.
Si rammenta che nei giorni di gratuità (prima domenica del mese da Ottobre 2019 a Marzo 2020) i siti compresi all’interno del Percorso SUPER del Foro Romano-Palatino (Museo Palatino, Criptoportico Neroniano, Casa di Augusto, Casa di Livia, Loggia Mattei, Domus Transitoria, Santa Maria Antiqua con Oratorio dei Quaranta Martiri e Rampa Domizianea, Tempio di Romolo), l’Attico e il Belvedere del Colosseo così come la mostra “Carthago. Il mito immortale” e l’esposizione permanente “Il Colosseo si racconta” rimarranno chiusi al pubblico.
