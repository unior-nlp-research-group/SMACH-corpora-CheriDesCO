Antiquarium di Pyrgi e Area archeologica, Santa Marinella

Pyrgi, il porto dell'antica Caere, da cui era distante circa 13 km, godette tra gli Etruschi di grande fama anche per il suo santuario. Scavi effettuati presso il suggestivo Castello di S. Severa hanno portato in luce due templi ed altri apprestamenti cultuali. Il tempio A, conservato come il vicino tempio B solo nelle sue poderose fondazioni, era decorato con altorilievi in terracotta, di cui quello centrale, raffigurante uno dei momenti culminanti del mito greco dei Sette a Tebe, è stato oggetto di un complesso restauro ed è ora esposto presso il Museo di Villa Giulia. Di straordinaria importanza il rinvenimento delle celebri lamine d'oro, due in etrusco e una in punico, che ricordano la dedica del tempio da parte del 're di Caere' Thefarie Velianas alla dea Uni/Astarte. Presso l'area archeologica sorge un piccolo Antiquarium che conserva gli importanti materiali rinvenuti in oltre quarant'anni di scavo, tra cui si segnalano pregevoli terrecotte architettoniche.
