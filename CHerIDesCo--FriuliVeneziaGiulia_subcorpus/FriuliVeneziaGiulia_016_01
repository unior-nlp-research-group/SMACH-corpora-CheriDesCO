Museo Storico e il Parco del Castello di Miramare, Trieste

Il Museo Storico e il Parco del Castello di Miramare è un museo autonomo statale del MiBACT.
Situato nei pressi di Trieste, il Castello gode di una posizione panoramica incantevole; si trova a picco sul mare, sulla punta del promontorio di Grignano, a circa una decina di chilometri dalla città ed è circondato da un rigoglioso parco ricco di pregiate specie botaniche, realizzato in simbiosi con la dimora.
Aperto tutto l’anno ad esclusione di Natale e Capodanno, il Museo Storico e il Parco del Castello di Miramare è uno dei musei più visitati d’Italia.

Il Castello
Costruito tra il 1856 e il 1860 su commissione dell’arciduca Ferdinando Massimiliano d’Asburgo per abitarvi insieme alla consorte, la principessa Carlotta del Belgio, il Castello offre la testimonianza unica di una lussuosa dimora nobiliare conservatasi con i suoi arredi interni originari. Progettato dall’ingegnere austriaco Carl Junker, l’edificio presenta uno stile eclettico come professato dalla moda architettonica dell’epoca. I profumi mediterranei e le austere forme europee ricreano a Miramare uno scenario assolutamente unico grazie anche alla presenza del mare, che detta il colore azzurro delle tappezzerie del pianoterra del Castello e ispira nomi e arredi di diversi ambienti. Il museo conta più di ventidue sale. Il pianoterra, destinato in origine agli appartamenti privati, presenta un carattere intimo e familiare, mentre il primo piano, contraddistinto dalle tappezzerie di colore rosso con i simboli imperiali, era quello di rappresentanza, volto alla celebrazione della casata degli Asburgo-Lorena e riservato agli ospiti illustri.

Il Parco
Il Parco di Miramare, con i suoi ventidue ettari di superficie, è il risultato dell’impegnativo intervento condotto nell’arco di molti anni da Massimiliano d’Asburgo sul promontorio carsico di Grignano, in origine quasi del tutto privo di vegetazione.
Per la progettazione, Massimiliano si avvalse dell’opera di Carl Junker e del giardiniere boemo Anton Jelinek; furono importati grossi quantitativi di terreno fertile e numerose varietà di essenze arboree e arbustive, moltissime delle quali di origine extraeuropea. I lavori furono costantemente seguiti da Massimiliano anche dopo il suo trasferimento in Messico, da dove fece pervenire un copioso numero di piante.
Il Parco, che nelle intenzioni del committente doveva essere una stazione sperimentale di rimboschimento e di acclimatazione di specie botaniche rare, è un complesso insieme naturale e artificiale, dove è possibile ancora oggi respirare un’atmosfera unica, intrisa di significati strettamente legati al rapporto fra uomo e natura che era proprio dell’epoca.
Il complesso di Miramare è caratterizzato anche dalla presenza di alcuni edifici destinati ad assolvere diverse funzioni. Oltre alle numerose, piccole strutture destinate ad ospitare il personale in servizio a Miramare, si segnalano: il Castelletto, residenza saltuaria di Massimiliano e Carlotta durante l’edificazione del Castello, di cui in scala ridotta ne riproduce le fattezze; le Serre, destinate ad attività di sperimentazione in campo botanico; l’edificio adibito a Kaffeehaus, in fondo al parterre; le Scuderie, destinate in origine ad ospitare cavalli e carrozze, oggi sede per esposizioni temporanee.
Mostre Il Castello e le Ex Scuderie ospitano regolarmente al loro interno mostre e attività culturali. Dal 10 luglio 2020 al 10 gennaio 2021 presso le Scuderie è aperta al pubblico la mostra, organizzata in collaborazione con il Max Museo di Chiasso "MARCELLO DUDOVICH (1878-1962). Fotografia fra arte e passione".
Al momento nel Castello è allestita anche la mostra Focus on  "La Scienza della visione. Fotografia e strumenti ottici allìepoca di Massimiliano d'Asburgo".
Per essere informati sulle gratuità d'ingresso e sulle altre agevolazioni consultare la sezione "Biglietti" del sito web www.miramare.beniculturali.it
Nota: La Direzione del Museo si riserva di chiudere totalmente o parzialmente il sito per ragioni eccezionali delle quali sarà data tempestiva comunicazione.
Si comunica che quest’Istituto s’impegna per offrire al pubblico un orario di visita quanto più esteso possibile, nel rispetto dei criteri per l’apertura al pubblico, la vigilanza e la sicurezza dei musei e dei luoghi della cultura statali previsti dal D.M. del 30 giugno 2016, in attesa che vengano espletate le previste procedure concorsuali finalizzate al superamento delle attuali carenze organiche e al conseguente incremento del personale in servizio.
