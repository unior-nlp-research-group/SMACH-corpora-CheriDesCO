Villa del Colle del Cardinale, Perugia

La più nota delle ville umbre, detta del Cardinale, dal suo primo proprietario, si eleva imponente sul poggio dominante la stretta valle del torrente Caina, ai piedi del versante occidentale del monte Tezio, vicino a Perugia. Committente dei lavori di costruzione di quella che nasce come residenza estiva fu il cardinale Fulvio della Corgna, che con molta probabilità si rivolse all'architetto Galeazzo Alessi. Il nipote del cardinale, Diomede della Penna, ereditò la residenza prima che la famiglia si estinguesse e che la villa fosse venduta nel 1644 agli Oddi, diventati Oddi Baglioni i quali, nella seconda metà dell'Ottocento, ne fecero un importante salotto culturale che rimarrà tale anche con le successive famiglie Cesaroni e Parodi. Il palazzo appare come un blocco compatto nella sua pianta rettangolare, poggiato su un terrazzamento con grandi locali interrati attraversati dalla galleria per l'accesso delle carrozze. L'importanza della facciata principale è sottolineata dal portone d'ingresso ad arco bugnato con scalinata, sovrastato dal balcone del salone d'onore su cui si apre un finestrone più alto e rientrante rispetto alle altre finestre. All'interno, la villa si articola nel sontuoso scalone d'onore, nel salone centrale con soffitto ligneo a cassettoni riccamente ornato e pareti riccamente decorate. Gli affreschi della villa sono stati firmati, nel 1581, da Salvio Savini. Ulteriori decorazioni sono del Leopardi e del Labruzzi. Il complesso si avvale di diversi annessi quale la casa del custode, del giardiniere, la limonaia, la serra delle orchidee, i quattro casini. L'area verde è organizzata attorno al lungo viale d'accesso che risale la collina. L'impianto è cinquecentesco e ha subito notevoli trasformazioni nel Seicento e Settecento, ragion per cui attualmente l'impronta visibile è quella barocca. A sinistra della villa è il giardino d'inverno su tre livelli raccordati da scale, mentre a destra si sviluppa il parco all'inglese, modificato nella seconda metà dell'Ottocento (ingresso principale, piazza grande con la fontana dell'Airone, lago con le isole) e arricchito di nuove piante.
