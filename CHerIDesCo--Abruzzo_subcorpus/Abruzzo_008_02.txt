Chieti - Museo ArcheologiCo Nazionale "la Civitella"

ALLA SCOPERTA DELL’ANTICA TEATE
Lo straordinario interesse archeologico della collina più elevata di Chieti era noto fin dall’Ottocento. In occasione dello sbancamento per la creazione di una Piazza d’armi (1852-1854) emersero i resti murari di due edifici, ritenuti da Giacomo De Chiara pertinenti a una caserma legata agli spettacoli dei gladiatori che qui si svolgevano. Durante i lavori per la costruzione dell’Istituto Magistrale (1965-1967), furono rinvenuti numerosi frammenti di sculture e di elementi architettonici in terracotta che, deposti anticamente in una fossa votiva, erano parte della decorazione dei
templi dell’Acropoli repubblicana. Infine la scoperta accidentale dell’anfiteatro nel 1982, nell’area occupata dal campo sportivo, fu l’occasione per stimolare nuovi scavi e lo studio sistematico di tutti i reperti. Vennero così individuate le tracce di una prima frequentazione dell’area databili all’Età del Bronzo (II millennio a.C.) e fu possibile comprendere la reale natura dei resti murari già scoperti, identificati con le fondazioni di un tempio, il maggiore dell’Acropoli (II sec. a.C.). Nel corso del I sec. a.C. l’area sacra era stata interessata da un progetto di ristrutturazione, mai portato a termine, ad eccezione di un portico. Nel I sec. d.C. la costruzione dell’anfiteatro aveva segnato un drastico cambiamento nella destinazione d’uso della Civitella, che per secoli era stata il cuore politico e religioso della “metropoli” dei Marrucini. Si trattò di un’operazione politica di portata rivoluzionaria, compiuta subito dopo l’istituzione del municipio romano al termine della guerra sociale, nel quadro di un radicale rinnovamento della città promosso dalla famiglia degli Asinii, la stessa cui appartenne il celebre Gaio Asinio Pollione. Oltre all’Anfiteatro romano e all’Acropoli, il Parco ospita il Museo dedicato alla storia di Chieti e del suo territorio, inaugurato nel 2000, per restituire al pubblico non un semplice giardino archeologico, ma un luogo in cui la cultura, lo sport e lo spettacolo potessero trovare una nuova casa, e per favorire il processo di valorizzazione di uno dei suoi quartieri storici più importanti. La copertura dell’edificio coincide con la quota della media cavea dell’anfiteatro ed è sistemata a giardino pensile, un luogo ideale per passeggiare e per ammirare il paesaggio: da qui lo sguardo spazia dalla Maiella al Gran Sasso fino alla vallata del fiume Pescara e, nelle giornate terse, al mare Adriatico. A una quota più bassa, la piazzetta di Resta, con ampie vetrate affacciate sugli interni del museo, è un luogo suggestivo per ospitare concerti, spettacoli e incontri culturali, così come l’Auditorium dedicato a Valerio Cianfarani, il soprintendente che dedicò molti anni della sua intensa attività a Teate.

IL MUSEO ARCHEOLOGICO NAZIONALE LA CIVITELLA
Racconta la storia di Chieti e il suo divenire nel tempo, dalla Preistoria all’Ottocento, in modo originale e coinvolgente. L’allestimento si avvale di proiezioni multimediali, giochi di luce e musiche, che aiutano a stabilire un rapporto emozionale oltre che conoscitivo e razionale. Propone tre diversi percorsi tematici , fruibili nel corso di un’unica visita o, meglio, da ‘gustare’ in più occasioni. Si suggerisce di partire da L’inizio della storia urbana, per scoprire la storia del sito attraverso i superbi materiali relativi alla fase
repubblicana della splendida città. Nel salone spiccano i frontoni dei tre templi dell’Acropoli, decorati con sculture in terracotta policroma. I miti evocati - la Triade Capitolina, i Dioscuri, Apollo e le Muse - rimandano al prestigioso ruolo svolto da Teate come alleata di Roma nelle guerre di conquista del Mediterraneo. Questi sontuosi edifici furono eretti dalle famiglie aristocratiche locali dopo la vittoria di Roma a Pidna (168 a.C.), alla quale contribuirono i Marrucini. Nei volti di Castore e Polluce, velati da una profonda tristezza, si può scorgere un riferimento ai fratelli teatini Herius e Pleminius, caduti per mano di Annibale a Zama (212 a.C.). Notevole è anche il frammento della testa colossale di Cerere, alla quale era dedicato il Santuario del Pozzo. La Terra dei Marrucini delinea la fortuna di Teate, centro egemone del territorio compreso tra la Maiella e il mare Adriatico, attraversato dal fiume Aterno-Pescara. Di rilievo è l’istallazione dedicata alla Grotta del Colle di Rapino, l’antro sacro della Maiella: il fulcro è una straordinaria statuetta in bronzo (III sec. a.C.), la cosiddetta “dea di Rapino”, che riproduce una statua di culto della dea madre, Maia, o una sacerdotessa, come indica la focaccia con la spiga che regge in mano. Dalla stessa grotta proviene una rara iscrizione in lingua italica, la Tavola di Rapino (III sec.a.C.), una legge incisa su una lamina di bronzo, riferita al culto di Giove, dove si menziona il popolo dei Marrucini, e compare un riferimento alla prostituzione sacra istituita per incrementare le risorse del santuario. Da Roma a Ieri illustra l’articolazione della città romana. Ai lati di uno spazio che simula una strada, allestito con i reperti più rappresentativi della vita pubblica di Teate Marrucinorum, si aprono gli ambienti dedicati ai principali monumenti: gli edifici del Foro, le aree residenziali, il Teatro, l’Anfiteatro, le Terme. Una moderna scultura, La porta stretta, segna il passaggio dalla città dei vivi a quella dei morti dando accesso a una sorta di via dei sepolcri, dove spicca il Monumento di Gaius Lusius Storax, realizzato in età augustea. Qui i gladiatori, finemente intagliati nella pietra, si affrontano in serrati combattimenti, sotto lo sguardo dei magistrati più importanti della città. Il Museo offre molteplici servizi,visite guidate e laboratori, affidati in convenzione all’Associazione Mnemosyne. Sono fruibili approfondimenti tramite QR Code.

L’ANFITEATRO NEL PARCO ARCHEOLOGICO
Tra i più ampi dell’Impero romano, l’anfiteatro (60 x 40 metri) fu costruito intorno alla metà del I sec. d.C., in un’area prossima alla cima dell’acropoli e forse già in precedenza destinata alle feste. All’epoca del suo massimo splendore, vi si svolgevano gli spettacoli più amati in tutta Europa, che iniziavano al mattino con le grandi cacce alle belve feroci e proseguivano nel pomeriggio con i combattimenti tra gladiatori. Il pubblico vi assisteva dalle gradinate della cavea,
divisa in tre settori: in basso sedevano i cittadini più illustri, al centro la gente comune, in alto le donne e gli schiavi. I protagonisti assoluti erano i gladiatori: schiavi, prigionieri di guerra, condannati a morte oppure uomini liberi, che ad ogni incontro rischiavano la vita nell’arena. L’edificio fu realizzato scavando le pendici dell’acropoli e limitando al minimo le parti costruite, realizzate in calcestruzzo e rivestite con paramenti in reticolato e laterizio. Il monumento era costituito dall’arena di forma ellittica, delimitata da un muro (podium), e dalle gradinate riservate al pubblico. Al centro della curva si distingue la tribuna (suggestum) riservata alle autorità. Sull’asse maggiore nord-sud si aprivano gli ingressi monumentali, due corridoi fiancheggiati dai vani delle scale che immettevano nella cavea. L’accesso nord conserva parti di piccoli ambienti forse destinati a ricoverare le belve impiegate nei giochi. L’attuale stato di rudere è dovuto alle trasformazioni subite dall’edificio a partire dall’età tardo-antica, quando fu sistematicamente privato dei rivestimenti lapidei per recuperare materiale da costruzione. In seguito il sito fu utilizzato come luogo di seppellimento e come quartiere artigianale, fino al definitivo abbandono nel VII sec. d.C.. Nel Medioevo l’area fu occupata dai monaci seguaci di Celestino V, che vi costruirono la chiesa di Santa Maria in Civitellis (1295) e l’annesso Monastero. Da allora il rione, denominato “Fiera fora” perché tagliato fuori dalla cinta muraria, gravitò intorno al complesso monastico, che fu soppresso in età napoleonica. Negli ultimi anni di regno di Ferdinando II di Borbone, il Generale Pianell avviò imponenti opere di sbancamento per la realizzazione della Piazza d’Armi, in seguito usata come spazio aperto dedicato alle fiere e alle corse dei cavalli e, infine, come campo sportivo. L’edificio, di cui si era persa memoria, fu scoperto per caso durante i lavori per la realizzazione del nuovo serbatoio idrico comunale. Oggi, l’anfiteatro ritrovato, e in gran parte ricostruito, con i suoi 4.000 posti ospita spettacoli di successo e continua a svolgere la funzione di luogo di divertimento per grandi folle di spettatori.
