Museo archeologico nazionale di Castiglioncello, Rosignano Marittimo

Pionieristica esperienza di decentramento museale, il Museo Archeologico di Castiglioncello fu realizzato nel 1914 da Luigi Adriano Milani per raccogliere i corredi tombali di un'ampia necropoli etrusca (IV-I secolo a.C.), rinvenuta durante i lavori di urbanizzazione di Castiglioncello tra il 1903 e il 1911.
Edificato a forma di urnetta funeraria etrusca, il Museo sorge sulla sommità di un poggetto immerso nella macchia mediterranea, da cui si gode una splendida vista sul mare.
Dopo un lento declino, il Museo venne chiuso nel 1972 e l'intera collezione trasferita al Museo Archeologico Nazionale di Firenze.
Oggetto di un accurato restauro ad opera della Soprintendenza e del Comune, ha riaperto i suoi battenti con la collezione originaria e un allestimento completamente rinnovato.
Visite guidate ed attività educative e didattiche per scuole e gruppi, su prenotazione. Il Museo è aperto al pubblico su prenotazione per gruppi di almeno tre persone. Disponibilità di visite guidate a pagamento.
