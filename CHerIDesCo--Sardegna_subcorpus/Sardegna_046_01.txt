Torre spagnola, Portoscuso

Edificata su uno sperone roccioso, a 30 metri sul livello del mare, è un importante esempio di torre costiera. Faceva parte di un sistema difensivo impiantato nell’isola sotto la dominazione spagnola, a partire dalla seconda metà del Cinquecento, per contrastare gli attacchi dei barbareschi. Costruita, nel 1577, oppure, secondo una diversa interpretazione, nel 1639, con lave e tufi vulcanici della zona, ha una struttura troncoconica ed è costituita da un solo piano. Internamente si distingue per l’eccezionale volta a cupola, senza pilastro centrale e con costoloni di irrigidimento; all’esterno è caratterizzata da mensoloni di coronamento. Dalla terrazza è possibile ammirare il panorama della città e dell’arcipelago del Sulcis.
