MArRC - Museo Archeologico Nazionale, Reggio di Calabria

IL MUSEO

LA NOSTRA STORIA
Il Museo Archeologico Nazionale di Reggio Calabria è stato riconosciuto tra gli istituti museali archeologici più prestigiosi d’Italia con l’istituzione delle autonomie operata dalla Riforma del MiBACT del 2014.
Il Palazzo che lo ospita è tra i primi, in Italia, ad essere progettato al fine esclusivo dell’esposizione museale, intitolato a Marcello Piacentini, uno dei massimi esponenti dell’architettura del primo Novecento, che lo concepì in chiave moderna, dopo aver visitato i principali musei d’Europa. Collocato nel cuore della città, il Museo è un elemento importante del paesaggio e della vita dei reggini. Si affaccia, da un lato, sulla centrale Piazza De Nava, dall’altro, sul lungomare “I. Falcomatà”, con la splendida vista sullo Stretto.
Il Museo Archeologico Nazionale nasce dalla fusione del Museo Statale con il Museo Civico di Reggio Calabria, quest’ultimo inaugurato il 18 giugno 1882 per custodire i numerosi reperti archeologici provenienti dal territorio. La sua sede fu inizialmente presso i locali della Biblioteca Comunale, ma con l’aumentare delle collezioni, tra il 1887 e il 1889, fu trasferito in un edificio posto accanto alle terme romane, appena scoperte a quel tempo. Durante il terremoto del 1908, il palazzo del Museo Civico subì ingenti danni, così si accelerò il processo di istituzione di un Museo Nazionale Archeologico, fortemente voluto, tra gli altri, da Paolo Orsi, nominato nel 1907 primo Soprintendente agli Scavi della Calabria. Il 22 maggio 1948 venne stipulata una convenzione tra il Comune di Reggio Calabria e la Direzione Generale dell’Antichità dell’allora Ministero della Pubblica Istruzione, che prevedeva la cessione in uso a quest’ultimo e l’acquisizione delle collezioni del Museo Civico, che veniva così soppresso.
Aperto parzialmente al pubblico nel 1954 e inaugurato nel 1959, il Museo è stato oggetto, nel corso degli anni, di importanti trasformazioni. Nel 1981, è stata allestita la sezione di archeologia subacquea, per dare un’adeguata visibilità ai Bronzi di Riace, considerati tra i capolavori al mondo più significativi dell’arte greca. Prima dell’ultima riorganizzazione, che ne ha completamente modificato l’assetto interno e il percorso espositivo, al secondo piano era custodita la preziosa raccolta di quadri appartenenti al Museo Civico, che oggi è possibile ammirare nella vicina Pinacoteca Comunale.
Nel novembre 2009, il Museo è stato chiuso per restauro e definitivamente riaperto al pubblico il 30 aprile 2016. L’elemento principale dell’allestimento attuale è il nuovo cortile interno, coperto da un soffitto in vetro trasparente, sostenuto da una struttura tecnologicamente avanzata. Grazie a questa tecnica, l’atrio viene inondato di luce. Il piano interrato di Palazzo Piacentini ospita due ampie sale destinate a esposizioni temporanee; all’interno del lungo corridoio laterale, si trova un lapidario. Il MArRC ha anche un’area archeologica interna: un lembo della grande necropoli ellenistica scoperta durante la costruzione dell’edificio.

La necropoli ellenistica
Durante la costruzione del Museo Archeologico Nazionale di Reggio Calabria, nel 1932, venne alla luce una delle necropoli relative all’abitato della Rhegion di età ellenistica. L’ampio sepolcreto doveva svilupparsi nell’attuale Piazza de Nava ed era in connessione con un’altra area a uso funerario, ubicata nella vicina zona di Santa Lucia, presso Via Veneto. Le tombe scavate, circa 100, afferiscono a più tipologie. Dai semplici ustrina (resti di incenerazione su pira) nelle sepoltura “a cassa” fino a quelle più elaborate come le camere in mattone con volta a botte o con copertura “a libro” a tegole.
La necropoli è datata tra il IV e il II secolo a.C., ma la presenza di materiali più antichi ha fatto ipotizzare che l’area fosse stata utilizzata con la medesima destinazione già a partire dall’età classica. Alcuni reperti delle sepolture sono inseriti nel nuovo percorso espositivo (livello E).

Il lapidario
I reperti che compongono il lapidario provengono da un nucleo donato dal Museo Civico di Reggio Calabria, arricchito successivamente dai rinvenimenti delle numerose indagini archeologiche condotte sul territorio. La sezione, collocata al livello E, espone al suo interno iscrizioni monumentali, basi marmoree e numerosi apparati architettonici e decorativi di varia cronologia, capitelli, fusti di colonne pertinenti a diversi edifici delle città greche e romane della Calabria.

I depositi
Gli ambienti di deposito sono allocati nel piano seminterrato e custodiscono i materiali delle vecchie collezioni civiche, quelli provenienti dalle indagini archeologiche sul territorio regionale e da rinvenimenti fortuiti, suddivisi per provenienza geografica e per contesti, con una ripartizione successiva in relazione alle annate di scavo.

Il laboratorio fotografico
Situato all’ultimo piano della struttura museale, il laboratorio fotografico è dotato di apparecchiature all’avanguardia per la documentazione e la riproduzione fotografica dei reperti. La registrazione delle immagini degli oggetti è necessaria, oltre che alla inventariazione, alla documentazione e monitoraggio dello stato di conservazione. Il laboratorio è anche sede dell’archivio fotografico del Museo e custodisce, attraverso le immagini, la memoria dei singoli manufatti e dei contesti.

LE COLLEZIONI
LIVELLO A
SEZIONE I - Prima della Magna Grecia
Dal Paleolitico al Mesolitico (120.000-12.000 anni fa)
La Calabria, terra nel cuore del Mediterraneo da sempre crocevia di genti e culture, offre straordinarie testimonianze sulle prime fasi di popolamento relative alla preistoria più antica.
Gli strumenti in pietra di Casella di Maida (CZ) sono preziose testimonianze di abilità manifatturiera di utensili appartenenti alla c.d. “cultura del Ciottolo”. Rari i resti scheletrici di Uomo di Neanderthal: una mandibola di bambino e un frammento di cranio rinvenuti a S. Francesco d’Archi (RC) e a Iannì di Nicotera (VV). L’Homo Sapiens produsse gli strumenti litici in selce provenienti da Punta Safò (CZ).
Di età Mesolitica sono i ciottoli dipinti di Grotta della Madonna (CS), espressione di un precoce gusto artistico e comunicativo. Tracce significative del Paleolitico Superiore giungono da Grotta del Romito (CS): le numerose conchiglie forate rimandano all’uso di gioielli primordiali, mentre il calco di incisione di Bos taurus primigenius rappresenta una delle attestazioni di arte rupestre più antiche d’Italia.
Il Neolitico (da 12.000 a 4.000 anni fa)
A quest’epoca appartengono numerosi esempi di macine e pestelli, asce e accette utilizzate nelle operazioni di bo­nifica dei terreni agricoli. Selce e osso erano i materia­li maggiormente utilizzati sia per la realizzazione di oggetti di uso quotidiano (lame, punte, punteruoli e spatole), che per la produzione di gioielli (elementi di collana), o anche per la rea­lizzazione di statuine femminili legate alla sfera simbo­lica della fertilità.
L’esposizione di alcuni tra i primi esempi di forme vasco­lari permette di seguire l’evoluzione delle tecniche di lavorazione della ceramica incisa, impressa e dipinta. Le deco­razioni erano realizzate prima della cottura, quando l’argilla era ancora facile da modellare, con le unghie o mediante punzoni di forme e materiali diversi.
A partire dal Neolitico medio la capacità di lavorazione cera­mica si affina: le argille diventano più depurate e, per le deco­razioni, sono privilegiate le dipinture a bande, fasce, cerchi e rettangoli. Fra il materiale recuperato a Grotta S. Angelo vi sono alcuni vasi che recano, isolati sul fondo, primitivi segni di elementare pregrafismo che, dipinti e incisi, sembrano ri­mandare a oggetti/elementi reali.

SEZIONE II - Le età dei metalli
Età del Bronzo ed Età del Ferro (dal II millennio all’VIII secolo a.C.)
Accanto alle ceramiche decorate e agli oggetti in metallo dell’Età del Bronzo, una maestosa giara (pithos) rinvenuta nell’abitato di Broglio di Trebisacce (CS) rappresenta l’esemplare più grande scoperto finora in Calabria per la seconda metà del II millennio a.C.
Con la fine dell’età del Bronzo nelle pratiche funebri inizia a prevalere la cremazione: le ceneri del defunto venivano raccolte all’interno di un’urna cineraria deposta insieme ad alcuni oggetti di corredo. Da Punta di Zambrone proviene la preziosissima statuetta in avorio di produzione minoica, un unicum in tutto il Mediterraneo occidentale.
Alla prima età del Ferro risalgono due coppie di bracciali in filo d’oro avvolto a spirale, una coppia di schinieri e punte di lancia in bronzo. Ricca è la produzione di spille (fibule) maschili e femminili e vari i gioielli in bronzo. Dalle necropoli più ricche provengono preziosi gioielli provenienti da terre lontane. Le sepolture femminili erano contraddistinte dalla presenza di pesi da telaio decorati ad incisione.

LIVELLO B
SEZIONE I - Città della Magna Grecia
Le colonie di Sibari e Crotone
A partire dall’VIII secolo a.C., lungo le coste dell’Italia meridionale della Sicilia, sorsero numerose comunità, città-stato organizzate secondo il modello ellenico della polis.
Tra le colonie sorte in territorio calabrese, le più antiche sono Sibari e Crotone, fondate alla fine dell’VIII secolo a.C. Le monete coniate a Sibari raffigurano quasi sempre il simbolo della città, un toro con la testa rivolta all’indietro. Dal santuario di Timpone della Motta, dedicato alla dea Atena, giungono numerose riproduzioni di vasellame miniaturistico.
La monetazione di Crotone era caratterizzata da una grande varietà di tipi, di cui il più identitario fu il tripode, simbolo dell’oracolo di Apollo a Delfi.
Da S. Brancato di Tortora (CS) proviene una stele con inciso un testo di carattere pubblico e religioso in lettere greche, datata al VI secolo a.C.: uno dei documenti più rilevanti dell’epigrafia calabrese di età arcaica.
Le colonie di Medma e Hipponion
Medma, l’attuale Rosarno (RC), fu fondata nel VI secolo a.C. Dalle aree sacre cittadine provengono depositi votivi contenenti un elevato numero di ex-voto: statuette femminili raffiguranti Persefone e Afrodite, e figure maschili da ricondurre a Hermes o a Eracle, divinità connesse ai riti di passaggio.
Da Hipponion (oggi Vibo Valentia), fondata alla fine del VII secolo a.C., proviene il significativo deposito votivo dedicato a Persefone, ricco di numerosi vasi in terracotta e offerte in bronzo appositamente frantumate per evitarne il riutilizzo. Tra queste un elmo calcidese finemente decorato dall’incisione di due tritoni sulle valve della calotta, i cui paraguance furono intenzionalmente piegati a scopo rituale.
Le colonie di Caulonia e Locri
Da Caulonia giungono preziose attestazioni ceramiche; espressione dell’artigianato locale sono le arule, piccoli altari in terracotta spesso decorati da motivi in rilievo o dipinti, utilizzati per la celebrazione dei culti domestici.
Pregiate iscrizioni provengono da Locri: 39 tavolette bronzee rinvenute all’interno di una teca cilindrica interrata nel santuario di Zeus Olimpio. I testi offrono informazioni sulla storia politica ed economica della città. Interessante è la coppa in bronzo, un tempo dedicata ad Afrodite, il cui fondo è stato spianato per permettere l’incisione di un testo che registra prelievi effettuati per la costruzione delle mura urbane. Di particolare rilievo, a Locri, è il culto della dea Persefone; durante il V secolo a.C. l’offerta più frequentemente dedicata alla dea è composta da piccoli quadretti votivi in terracotta (pinakes), realizzati in serie per mezzo di matrici e dipinti con colori vivaci (a volte ancora visibili), animati da scene a rilievo connesse al mito di Persefone.

SEZIONE II - Santuari della Magna Grecia
I santuari della Mannella, di Marasà di Locri
Le tipologie più diffuse di ex-voto provenienti dal santuario locrese della Mannella, dedicato alla dea Persefone, sono le statuette in terracotta che solitamente raffiguravano la divinità stessa, nonché piccoli modellini di offerte di fiori e frutta, preparati alimentari e animali sacrificali. Più esclusive, per l’alto valore intrinseco e formale, sono le offerte in bronzo, che rimandano a una committenza aristocratica, fra questi spiccano i preziosi specchi e le armi.
Dal santuario di Marasà proviene una delle colonne della peristasi e il gruppo statuario dei Dioscuri, posto a decorazione del tempio. Nei pressi del teatro sorgeva un tempio dorico, a cui apparteneva il gruppo scultoreo in terracotta con l’immagine di un cavaliere sorretto da una sfinge, noto come il Cavaliere di Casa Marafioti.
Il santuario della Passoliera di Caulonia e il santuario di Apollo Aleo di Krimisa
Da Caulonia giungono magnifici frammenti architettonici, tra cui un coppo di colmo dipinto e numerosi rivestimenti in terracotta. È stato possibile ricostruire parte del tetto del tempio c.d. della Passoliera, con la cornice cadenzata da numerosi gocciolatoi dipinti e modellati a testa di leone, e con lo straordinario acroterio di colmo a elementi floreali.
Sul finire del VII secolo a.C., fu fondata Krimisa, l’attuale Cirò (KR). Gli scavi archeologici hanno portato alla luce i resti del santuario dedicato ad Apollo Aleo, databile al VI secolo a.C.
Tra i ritrovamenti più preziosi vi è una magnifica scultura (acrolito) realizzata con il capo e gli arti in marmo pario; il resto del corpo, invece, era costituito da un’impalcatura lignea riccamente abbigliata con stoffe e gioielli. Numerosi gli oggetti votivi che testimoniano il culto del dio: tra questi, la preziosissima statuetta in oro che lo raffigura.

LIVELLO C
SEZIONE I - Aspetti della vita quotidiana
Poesia, musica e teatro: il caso di Locri
Il teatro ellenistico di Locri è uno tra quelli meglio conservati in Calabria. Tra i reperti provenienti dall’area del teatro vi sono quattro antefisse decorate a testa di sileno pertinenti alla fase più antica del complesso, databile alla fine del IV secolo a.C. Da due stipi votive interrate (bothroi) provengono numerosi ex-voto. Particolare importanza riveste una statuetta di Afrodite Urania che, seduta in trono, poggia i piedi su una tartaruga. Sempre proveniente dall’area del teatro, proviene uno scaldavivande rituale la cui bocca era riccamente decorata da maschere teatrali e cariatidi.
L’assetto urbano di Locri prevedeva isolati suddivisi in lotti assegnati per abitazioni e/o botteghe. Sono esposti oggetti di uso domestico, insieme ad alcuni pinakes con raffigurazione di mobilio. Alle attività artigianali sono da ricondurre i manufatti in terracotta rinvenuti presso il quartiere artigianale definito “Ceramico”.

SEZIONE II - Costumi funerari
La necropoli di Metauros e Locri Lucifero
La necropoli di Metauros (Gioia Tauro – RC) ha restituito circa 1500 tombe databili tra il VII e il VI secolo a.C. La pratica funeraria più diffusa era l’incinerazione: le ceneri dei defunti venivano raccolte in grandi contenitori in origine usati per immagazzinare le derrate alimentari. Dal VI secolo a.C. in poi l’incinerazione fu soppiantata dall’inumazione: il defunto era sepolto con contenitori per oli profumati, utilizzati per preparare il corpo durante il rituale funebre. La presenza della sepoltura poteva essere indicata da cippi o segnacoli posti in superficie. Le ceramiche provenienti dalle tombe maschili della necropoli di Lucifero (Locri – RC), destinate al simposio, così come gli strumenti connessi all’attività atletica, sono il riflesso dell’elevato ruolo sociale dell’inumato.
Le sepolture femminili erano ricche di oggetti riconducibili alla sfera della bellezza. Il Museo custodisce una delle più importanti collezioni magnogreche di specchi in bronzo. Altra pregiata testimonianza è quella costituita da un contenitore per profumi con le sembianze di una menade danzante.

SEZIONE III - Lucani e Brettii
Le necropoli di Laos, Castellace e Varapodio
Dalla colonia lucana di Laos (Marcellina – CS) proviene il ricchissimo corredo maschile databile al IV-III secolo a.C.: i pregiati vasi da simposio e l’armatura sono testimonianze dell’elevato rango sociale del defunto.
Databile al IV secolo a.C. è anche la necropoli di Torre Inferrata (Castellace – RC): da qui provengono spiedi, alari e coltelli in piombo, ennesimo sfoggio di un rango sociale elevato. Parallelamente a quello del vino, il consumo della carne era caratteristico dei ceti aristocratici. Sempre da Castellace viene una iscrizione su una lamina in bronzo dedicata a Eracle Reggino, divinità venerata in un santuario nel territorio di Rhegion.
Magnifico capolavoro di età ellenistica è la coppa in vetro con decorazione in lamina d’oro, proveniente dalla necropoli di Varapodio (Oppido Mamertina, RC), che testimonia l’altissimo livello artistico raggiunto dalle botteghe artigianali dell’epoca. Dalla medesima necropoli giunge la splendida coppia di orecchini in oro a testa di antilope.
La “Casa del mosaico” di Taureana
Dalla cosiddetta “Casa del mosaico” (II-I secolo a.C.), situata presso l’antica Taureana (attuale Palmi – RC), provengono sia la parte centrale di un mosaico pavimentale raffigurante una scena di caccia in piccole tessere policrome (opus vermiculatum), sia un letto in bronzo (kline), ricostruito sulla base dei numerosi frammenti. Sempre connesso alla sfera del banchetto è il pregiatissimo corredo di vasellame in argento scoperto a Palmi (RC): con ogni probabilità questo servizio, prodotto tra il 100 e il 70 a.C., apparteneva a una ricca famiglia locale. Sotto una delle coppe è presente l’incisione in cui è riportato il nome della proprietaria.

LIVELLO D
SEZIONE I - Rhegion
Rhegion. La grande colonia calcidese
All’età del Ferro risalgono i resti della necropoli rinvenuta a Ronzo di Calanna: le sepolture a inumazione hanno re­stituito vasellame indigeno, tipico della fase della precoloniz­zazione. Rhegion, grazie alla sua posizione strategica, entra a far parte di una fitta rete di rotte commerciali aperta sia a Oriente che verso l’area tirrenica. Contatti con l’area etrusca sono testimo­niati da tre esemplari di bucchero. Inizia anche la produ­zione locale di vasi a figure nere e rosse (ceramica calcidese), databili tra l’VIII e il VI secolo a.C.
Già dalla fine del VI secolo a.C. la città comincia a coniare monete. Nel secolo successivo queste assumono il tipo caratteristico con la testa di leone frontale. Un’inusuale testimonianza della vita politica della città è rappresentata dalle sferette in terracotta con iscrizioni, utilizzate nei ballottaggi amministrativi.
Rhegion. Le produzioni locali
Accanto alle ceramiche di importazione, a partire dalla secon­da metà del V secolo a.C. in tutta la Magna Grecia si svilup­pa una prolifica produzione di ceramica italiota a figure rosse, caratterizzata da ricche policromie e colori sovradipinti in bian­co, giallo e rosso; esempio di tale produzione è il frammento di cratere con Eracle e Medusa.
Dalla parte collinare della città giungono attestazioni di una cospicua presenza di abitazioni private, dotate di cisterne per la raccolta dell’acqua e oggetti di uso domestico. La presenza di fornaci è confermata dal rinvenimento di scarti di produzione e matrici in terracotta.
Dall’area sacra di loc. Griso-Laboccetta proviene un nutrito numero di statuette votive, nonché la grande lastra a rilievo dipinto con scena di danza, che costituiva forse una metopa. Le aree destinate alle necropoli erano ubicate fuori le mura della città, come nella zona di S. Giorgio Extra, contrada Borrace e in località Ravagnese.

SEZIONE II - Regium Iulii
Reggio romana
Le testimonianze epigrafiche di II secolo a.C. forniscono indica­zioni sull’organizzazione politica della città.
A partire dal II secolo a.C., con la romanizzazione al greco si affiancò l’uso del latino: ciò è testimoniato dall’epigrafe in lin­gua mista di Fabia Sperata e del rodio Sallustio Agatocle. Per tutta l’età imperiale Reggio rimase uno scalo strategico tra Oriente e Occidente. Per ricostruire quali fossero le rotte di na­vigazione e commercio lungo le coste calabresi in età romana importanti indicatori sono le ceramiche africane, vasellame fine da mensa che sostituisce le produzioni italiche e galliche conquistando i mercati mediterranei tra il II e il III secolo d.C.
Un’altra importante testimonianza è offerta dai ceppi di ancore in piombo e dalle anfore di varia provenienza e cronologia.

Il kouros marmoreo di Reggio Calabria
Si tratta di una statua in marmo pario, purtroppo lacunosa, il cui nome deriva dalla parola greca che indicava il “fanciullo”. In archeologia viene usata per indicare una classe di statue ma­schili nude in posizione frontale, con le braccia distese lungo i fianchi e una gamba avanzata. La statua è databile intorno al 500 a.C. e ha un’altezza di circa cm 90 (originariamente doveva misurare circa cm 130). Nonostante la provenienza del marmo dall’isola greca di Paros, è possibile che sia opera di un’artista operante in Magna Grecia, presumibilmente a Reggio.
Il volto presenta occhi definiti solo in parte, originariamente contornati da una linea scura sovradipinta e da labbra rialzate all’estremità, nel cosiddetto “sorriso arcaico”. La raffinata capi­gliatura è costituita da quattro file di riccioli a chiocciola sulla fronte e sulle tempie, con ciocche ondulate a raggiera raccolte attorno alla nuca in una morbida treccia. Si conservano estese tracce di colore rosso.
L’immagine è stata inizialmente identificata con un giovane atleta e la statua ritenuta a carattere funerario (come segna­colo di una tomba) oppure cultuale (ex-voto in un santuario). Di recente è stata avanzata l’ipotesi che si possa trattare della raffigurazione di Apollo.

I Bronzi di Riace e il relitto di Porticello
I Bronzi di Riace
Scoperte nell’agosto del 1972 da Stefano Mariottini a Riace (RC), le due magnifiche statue in bronzo furono prontamente recuperate e trasportate al Museo nazionale di Reggio Cala­bria, dove furono sottoposte ad un primo intervento di restau­ro che permise la rimozione degli strati superficiali di sabbia concrezionata. Sono seguiti poi nuovi restauri a Firenze e an­cora a Reggio.
Numerose sono le ipotesi inerenti la loro identificazione: non è ancora stato stabilito con assoluta certezza se la coppia di statue costituisse, fin dalle origini, un gruppo unico oppure se il loro accostamento fosse stato realizzato solo in occasione del trasporto via mare. Anche l’identificazione è piuttosto incerta e dibattuta: atleti, eroi (come Agamennone e Aiace, Mirone e Alcamene, Achille e Patroclo, Tideo e Anfiarao) o divinità (Castore e Polluce).
Lo studio delle terre di fusione ha permesso di stabilire la pro­venienza greca delle due statue, rispettivamente dall’Attica e l’Argolide. Presentano quasi la stessa statura (Bronzo A: m 1,98; Bronzo B: m 1,97), le medesime nudità – emblema della condi­zione divina o eroica – e la postura (la gamba destra è portante, la sinistra è piegata). Originariamente erano accompagnati da armi: l’elmo, lo scudo (sorretto dal braccio sinistro piegato) e la lancia (tenuta dalla mano destra abbassata). I dettagli anatomi­ci sono resi con estrema accuratezza – dall’epidermide affiora­no vene e arterie – e la muscolatura possente trasuda fisicità e forza. Gli occhi sono in calcite bianca, con iridi in pasta vitrea e caruncola lacrimale in pietra rosa; labbra, ciglia e capezzoli sono realizzati in rame, mentre la dentatura in lamina d’argento. Sono entrambi prodotti con la tecnica della “fusione a cera persa”.
Il Bronzo A possiede una capigliatura lavorata e rifinita sulla sommità e una barba fitta e abbondante, con ciocche mo­dellate singolarmente; sulla fronte è applicata la tenia, fascia che incornicia i riccioli e conferisce regalità all’acconciatura. Il Bronzo B ha la testa liscia, deformata verso l’alto per accoglie­re meglio l’elmo corinzio rialzato sul capo in modo da lasciare il volto scoperto.
La datazione dei Bronzi di Riace è controversa. Di certo essi rap­presentano due capolavori della bronzistica del V secolo a.C.
Per un approfondimento sulla storia e le teorie sui Bronzi di Riace: http://www.bronziriace.it.
I tesori del relitto di Porticello
Nel corso del 1969 alcuni pescatori di Villa San Giovanni rinven­gono, nelle acque dell’insenatura di Porticello, un piccolo giaci­mento archeologico sottomarino. Scavi subacquei sistematici iniziano nel 1970 e portano importanti novità sulla struttura del relitto e sul suo carico, affondato tra la fine del V e gli inizi del IV secolo a.C. I resti lignei dello scafo che è possibile recu­perare sono scarsi, ma sufficienti a conoscere le tecnica di fab­bricazione della nave che, inizialmente, doveva essere lunga circa 20 metri; doveva essere inoltre dotata di varie ancore con ceppo in piombo a barre separate e di contromarre rivestite da elementi in bronzo. Il vasellame rinve­nuto era in parte ad uso dell’equipaggio (ceramica acroma e a vernice nera), in parte costituiva il carico vero e proprio, cera­mica attica e anfore contenenti derrate alimentari. Un elemento caratteristico del carico era costituito da piccoli calamai, usati per contenere e trasportare l’inchiostro, merce rara in età antica.
Le cosiddette Testa del Filosofo e Testa di Basilea
Fra i tesori rinvenuti all’interno del relitto di Porticello spiccano alcuni fram­menti di statue in bronzo attribuibili a figure maschili nude, forse atleti, e altri frammenti con ogni probabilità riconducibili a una figura maschile a grandezza naturale, vestita con una lun­ga veste drappeggiata, la cui testa barbata è pervenuta integra. Non vi sono elementi che permettano di identificare con cer­tezza la natura dell’immagine oggi nota come Testa di Filosofo, che potrebbe essere quella di un letterato o di un pensatore. Il volto presenta tratti molto marcati, occhi piccoli e folti baffi; la barba è molto lunga e le sue ciocche sono lavorate separata­mente, così come i riccioli della capigliatura.
Dallo stesso contesto proviene la c.d. Testa di Basilea, caratte­rizzata da una fitta barba e da una benda tra i riccioli dei capelli. È databile alla metà del V secolo a.C.

LIVELLO E
Necropoli Ellenistica, Lapidario, Esposizioni temporanee
Durante la costruzione del Museo Archeologico Nazionale di Reggio Calabria, nel 1932, venne alla luce una delle necropoli relative all’abitato della Rhegion di età ellenistica. L’ampio sepolcreto doveva svilupparsi nell’attuale area di Piazza de Nava ed era in connessione con un’altra area a uso funerario, ubicata nella vicina zona di Santa Lucia, presso Via Veneto. Le tombe scavate, circa un centinaio, sono datate tra il IV e il II secolo a.C., ma la presenza di materiali più antichi ha fatto ipotizzare che il sepolcreto esistesse già a partire dall’età classica. Sono di diversa tipologia. Dai semplici ustrina (resti di incenerazione su pira) nelle sepoltura “a cassa” fino alle più evolute camere in mattone con volta a botte o con copertura “a libro” a tegole. Alcuni reperti delle sepolture sono inseriti nel percorso espositivo al piano interrato di Palazzo Piacentini, livello E.
Un nucleo proveniente dal Museo Civico, dove fu esposto per la prima volta nel 1882, in occasione di una visita a Reggio Calabria dello storico, archeologo, giurista tedesco Theodor Mommsen, fu fu successivamente arricchito con i reperti rinvenimenti delle numerose indagini archeologiche condotte sul territorio. Al livello E, si trovano iscrizioni monumentali, basi marmoree e numerosi apparati architettonici e decorativi di varia cronologia, capitelli, fusti di colonne pertinenti a diversi edifici delle città greche e romane della Calabria. Con qualche rara eccezione, le iscrizioni sono pervenute avulse dal contesto archeologico originario. Alcune delle epigrafi su vasi e piccoli oggetti e i reperti di maggiori dimensioni sono esposti nelle sale ai piani superiori.
La Necropoli venne alla luce durante la costruzione dell’edificio che ospita il Museo, in piazza De Nava, nel 1932. Datata tra il IV e il II secolo a. C., presenta materiali antecedenti, a partire dall’età classica.
Il servizio alle visite è curato dai Volontari per il patrimonio culturale del Touring Club Italiano di Reggio Calabria, ed è effettuato nei giorni di mercoledì e sabato, dalle ore 9,00 alle 13,00, e la domenica, dalle ore 9,00 alle 13,00 e dalle 15,00 alle 19,00.
A questo livello sono ospitate le esposizioni temporanee, che rientrano nelle attività di valorizzazione del patrimonio culturale, per promuoverne la conoscenza attraverso modalità di fruizione diversificata e interdisciplinare, e mediante l’esperienza consapevole delle varie espressioni dell’identità culturale collettiva.

DIDATTICA:
Il Museo Archeologico Nazionale di Reggio Calabria propone un ampio ventaglio di percorsi didattici rivolti sia ad adulti sia ai più piccoli e dedicati alle collezioni permanenti come alle mostre temporanee ospitate negli spazi museali.
Destinati alle scuole di ogni ordine e grado e a un pubblico determinato in giornate straordinarie, in forma di visita singola o di incontri periodici, i percorsi guidati a scopo formativo permettono di approfondire tematiche culturali specifiche della storia e dell’archeologia della Magna Grecia, con un’attenzione alle esigenze del pubblico diversamente abile.
L’offerta per le scuole si arricchisce continuamente di collaborazioni e di nuovi servizi, secondo target differenziati, con il supporto delle nuove tecnologie e in linea con le più recenti ricerche pedagogiche e scientifiche. La comunicazione è mirata al pubblico di riferimento, nella scelta degli strumenti informativi e dei formatori.

Stage e tirocini
Il Museo Archeologico Nazionale di Reggio Calabria offre la possibilità di effettuare significative esperienze formative all’interno dei propri spazi, al fine di orientare gli studenti verso i diversi settori delle proprie attività, integrando e approfondendo la propria preparazione teorica con un’esperienza pratica da svolgere nelle sale di uno dei più importanti musei della Magna Grecia.
La proposta si rivolge a studenti universitari o iscritti a Master e Corsi di Perfezionamento e Alta Formazione in discipline afferenti al patrimonio storico- artistico e ai corsi di laurea in Lettere con indirizzo storico artistico, Conservazione dei Beni Culturali, Diagnostica e Restauro, Architettura, Ingegneria, Accademia di Belle Arti, Informatica, Scienze delle Comunicazioni, Economia dei Beni Culturali, Archivistica, Biblioteconomia.
Le attività svolte al Museo sono molteplici e offrono la possibilità di inserimento in numerosi ambiti: catalogazione, informatizzazione dati, conservazione e tutela delle collezioni, attività didattiche, riordino di archivi documentari e fotografici, organizzazione di mostre temporanee.
La richiesta va inviata all’indirizzo mail:
man-rc@beniculturali.it
specificando il settore di proprio interesse.
Tale richiesta è propedeutica ad un colloquio orientativo da effettuarsi presso la Direzione del Museo.
Lo stage o il tirocinio sono organizzati per mezzo di convenzioni tra l’Ente e le Università italiane o tramite accordi con altri enti di formazione e stranieri. Ogni stagista è seguito da un tutor per l’intero svolgimento del tirocinio.
Le domande vengono accolte in base al profilo curriculare dei candidati e alle esigenze dettate dalla programmazione culturale del Museo.

BIBLIOTECA
La nuova Biblioteca del Museo Nazionale Archeologico di Reggio Calabria è stata inaugurata il 13 dicembre 2017. La sua storia e l’origine sono strettamente collegate al Museo Civico costituitosi nel lontano 1882, all’epoca collocato nei locali a piano terreno del palazzo arcivescovile di Reggio Calabria. Inizialmente esisteva una piccola raccolta di libri frutto di lasciti e donazioni; successivamente, nel 1932, con la costruzione del Museo nazionale nella sede attuale, i soprintendenti che si sono succeduti hanno incrementato i libri sull’archeologia classica in collaborazione con la biblioteca universitaria di Messina.
La biblioteca era in uso degli studiosi e del personale interno. Possiede circa 25mila volumi dedicati a: etnologia, storia delle religioni, mitologia, tecnica di scavo, restauro, scienze sussidiarie, beni culturali, ceramica, classici greci e latini, corpus vasorum antiquorum, architettura antica e topografia, epigrafia, istituzioni greche e romane, filologia, letteratura, filosofia greca e latina, Grecia e oriente mediterraneo, storia antica, Italia e Occidente romano, storia dell’arte medievale e moderna, bibliografie, linguistica glottologia, Magna Grecia, numismatica e metrologia, propedeutica, opere generali, iconografia, preistoria, monografie e periodici su pittura e mosaico, archeologia cristiana e medievale.
Libri rari e antichi: scultura, enciclopedie e dizionari di antichità, arti minori, Egitto e Oriente, dizionari linguistici, atti di congressi, pubblicazioni locali, letteratura e storia medievale e moderna.
All’interno si trova anche il fondo Barresi, composto da 3190 volumi, tra classici greci e latini e volumi preziosi, poiché copie uniche nell’Italia meridionale.
La sala lettura è aperta al pubblico dal martedì al venerdì, dalle ore 9.30 alle ore 13.30.

LABORATORIO DI RESTAURO
Un ampio spazio opportunamente attrezzato per l’intervento sui reperti, indispensabile per la conservazione delle collezioni, è ubicato nel piano seminterrato del Museo. La sua collocazione è funzionale alla vicinanza con i depositi e con l’ingresso alla struttura per permettere un facile trasporto dei materiali archeologici, anche quelli più voluminosi, ingombranti e delicati. Le attrezzature e la perizia dell’équipe specializzata consentono di realizzare primi interventi, consolidamenti, pulizia, ricostruzioni e integrazioni, su tutte le tipologie di materiali, siano essi metallici, ceramici, lapidei o vitrei, per restituire i reperti alle migliori condizioni conservative. Le azioni di restauro, legate alla salvaguardia, alla tutela e alla conservazione degli oggetti, sono propedeutiche a qualsiasi forma di valorizzazione.
