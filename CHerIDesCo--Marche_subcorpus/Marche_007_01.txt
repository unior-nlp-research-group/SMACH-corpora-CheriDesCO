Museo archeologico statale, Arcevia

Sorto nel 1996 grazie all'impegno congiunto della Soprintendenza Archeologica per le Marche e dell'Amministrazione Comunale, il Museo ha sede nei locali restaurati e ammodernati, attigui al Chiostro di San Francesco.
La struttura ha funzione di museo di comprensorio, riunendo i materiali provenienti dal territorio comunale pertinenti a varie epoche e facies culturali, dalla preistoria fino alle soglie dell'età romana. Vi si trova una campionatura di materiale proveniente dai siti paleolitici di Ponte di Pietra e Nidastore, dal villaggio fortificato eneolitico di Conelle, dall'insediamento stratificato di Cava Giacometti che dal Neolitico finale arriva all'Età del bronzo, dall'insediamento d'altura della fine dell'Età del bronzo di Monte Croce Guardia. Quest’ultimo sito è tuttora indagato da campagne di scavo annuali condotte dall’università Sapienza di Roma in collaborazione con la Soprintendenza Archeologia Belle Arti e Paesaggio delle Marche.
Le ultime sale sono destinate all’esposizione dei corredi di nove tombe della famosa necropoli gallica di Montefortino, con preziose oreficerie, statuette votive e ceramiche e bronzi di importazione etrusca. Sono esposti inoltre tre stele funerarie in pietra, due dei quali rinvenuti nell'arceviese e il terzo nei pressi di Fabriano; essi portano la raffigurazione scolpita della porta ditis (porta degli inferi) con, sul retro, una piccola nicchia a probabile utilizzo cultuale-sacrale oppure destinata a raccogliere una selezione delle ossa cremate del defunto. Il museo offre un servizio didattico rivolto a gruppi in età scolare.

GIORNI DI CHIUSURA: 2a domenica del mese, 1° gennaio, 25 dicembre
