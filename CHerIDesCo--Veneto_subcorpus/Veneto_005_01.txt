Museo nazionale Atestino, Este

La sede del Museo è ubicata in Palazzo Mocenigo, edificio monumentale cinquecentesco, con soffitti decorati ad affresco, costruito su parte delle mura del Castello, i cui resti sono adiacenti al Museo ed inseriti in un pubblico giardino.
Nelle sue numerose sale il museo illustra tutti gli aspetti della civiltà - sviluppatasi nel corso del I millennio a.C. - degli antichi Veneti, che ebbero in 'Ateste' uno dei centri più importanti e fiorenti.
Tra i reperti spiccano i vasellami in bronzo sbalzato, tra i quali il più noto è la 'situla Benvenuti', decorata da scene figurate; i ricchi corredi funerari; le laminette votive, gli stili iscritti e le tavolette alfabetiche dal santuario della dea Reitia. Di particolare interesse è il sarcofago di Nerca Trostiaia, dama etrusca sposata ad un notabile atestino, con un eccezionale corredo di gioielli d'oro e di oggetti di bronzo.
Della colonia romana fondata da Augusto si possono ammirare pavimenti musivi, pregevoli affreschi, ricchi corredi funerari.
